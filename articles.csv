,Publication,Title,Content
0,Ansa,"
                              Attacco israeliano su Beirut, 8 morti e 59 feriti, ucciso il capo dell'unità d'èlite di Hezbollah
                            ","Attacco israeliano alla periferia meridionale di Beirut. Una fonte vicina a Hezbollah afferma che Ibrahim Aqil, capo della forza Al-Radwan, unità d'élite degli Hezbollah, è stato ucciso nel raid. Il bilancio dell'attacco, secondo il ministero della Salute libanese, è salito ad otto morti e 59 feriti. Secondo riporta Haartez, Aqil era stato dimesso oggi dall'ospedale dopo essere rimasto ferito dall'esplosione del suo cercapersone. Secondo i media internazionali, altri membri dell'unità d'élite Radwan di Hezbollah sono stati uccisi insieme al comandante dell'unità di élite mentre stavano tenendo una riunione.  Aqil faceva parte del Consiglio della Jihad, il massimo organo militare di Hezbollah, scrive il Times of Israele. Era ricercato dagli Stati Uniti anche per il suo ruolo nell'attentato del 1983 contro una caserma dei Marines a Beirut e per aver diretto la presa di ostaggi americani e tedeschi in Libano negli anni '80.Noto come Tahsin (Tahseen), Aqil è membro del Consiglio del Jihad, il più alto organo militare di Hezbollah. E su di lui pende da anni una taglia di 7 milioni di dollari da parte del governo statunitense. Già nel 2015 gli Stati Uniti avevano classificato Ibrahim Aqil come 'terrorista' e il suo nome era legato a numerosi attacchi terroristici in tutto il mondo e ad attività militare anche in Siria. L'Idf ha confermato di aver effettuato un ""raid mirato"" sulla città. Media libanesi mostrano immagini del cratere dell'edificio distrutto nella periferia sud di Beirut dal raid aereo israeliano. Si sentono urla e pianti di civili sul posto, gente che accorre a cercare vittime sotto le macerie, sirene di ambulanze in lontanza. Cinque bambini sono stati uccisi da Israele a Beirut nel raid aereo sulla periferia sud della capitale. Lo riferisce il ministero dell'informazione libanese.La tv di Hezbollah, al Manar, ha affermato che Israele ha condotto un raid con diversi missili sparati nella periferia sud di Beirut contro un edificio nell'area di Jamus. L'esercito israeliano, dopo aver confermato il raid a Beirut, ha reso noto che per il momento non cambiano le linee guida di sicurezza per i civili sul fronte interno israeliano.    Stamattina intanto l'esercito israeliano ha sostenuto che circa 70 razzi sono stati lanciati dal Libano nel nord di Israele nella seconda ondata di attacchi nel giro di mezzora. Lo riporta Haaretz. Hezbollah ha riferito di aver risposto ai raid aerei israeliani nel sud del Libano con una serie di lanci di razzi sull'Alta Galilea: ""In risposta alle aggressioni nemiche sulle località del sud del Libano i combattenti della resistenza islamica hanno colpito..."", cominciano così i comunicati che variano poi a seconda degli obiettivi presi di mira e delle armi usate.  Alcuni missili sono stati intercettati. In totale sono stati lanciati 130 razzi, come riferiscono i media israeliani.Israele subirà ""una risposta distruttiva da parte del fronte della resistenza"" dopo le esplosioni dei dispositivi in Libano che hanno portato alla morte di almeno 30 persone e al ferimento di migliaia. Lo ha scritto il comandante delle Guardie della rivoluzione iraniana, Hossein Salami, in una lettera al leader di Hezbollah, Hassan Nasrallah. ""Tali atti terroristici, indubbiamente dovuti alla disperazione e ai fallimenti del regime sionista, incontreranno presto una risposta schiacciante dal fronte della resistenza e assisteremo alla completa distruzione di questo regime crudele e criminale"", si legge nella lettera, riferisce Irna.  ""Le parole di Nasrallah sono dure contro Israele ma non annunciano un'immediata reazione, questo significa che c'è ancora tempo per trovare una soluzione per ridurre la tensione"". Lo ha detto il vicepremier e ministro degli Esteri Antonio Tajani a Radio24, sottolineando che ""l'obiettivo finale è il cessate il fuoco in Cisgiordania e a Gaza"" . Tajani ha anche spiegato che ""dalle parole di Nasrallah emerge il timore di un'escalation perchè anche in Libano la popolazione cristiana non è favorevole a una guerra in Israele .Adesso in Libano è importante arrivare all'elezione di un presidente della Repubblica. C'è uno stallo che dura da tantissimo tempo. Forse questo può permettere di aprire un dialogo con Israele e con le altre parti interessate alla situazione mediorientale"".   Diversi alti funzionari statunitensi hanno ammesso che un accordo di cessate il fuoco e di rilascio degli ostaggi tra Israele e Hamas è improbabile prima della fine del mandato del presidente Joe Biden: ""Nessun accordo è imminente. Non c'è sicurezza che verrà mai fatto"", ha affermato una delle fonti parlando al Wall Street Journal.  Almeno otto palestinesi sono stati uccisi e altri quattro feriti oggi in un attacco aereo israeliano che ha colpito un edificio nel campo profughi di Nuseirat, nel centro di Gaza. Lo riporta l'agenzia Wafa.   Secondo la tv pubblica Kan, ""un'alta personalità"" è stata uccisa nei pressi dell'aeroporto internazionale di Damasco in un attacco attribuito a Israele.  Diversi media arabi hanno riferito questa mattina che Israele ha attaccato un veicolo sulla strada dell'aeroporto di Damasco, secondo il canale saudita al Hadath diversi membri della milizia filo-iraniana ""le brigate Hezbollah in Iraq sarebbero state eliminati. "
1,Ansa,"
                                    Emilia-Romagna, domani il Cdm per lo stato di emergenza. Meloni: 'Pronti a stanziare 20 milioni'
                                  ","Domani alle 11 si riunisce il Consiglio dei ministri per l'approvazione dello stato di emergenza per l'Emilia Romagna. Il governo ""provvederà a stanziare 20 milioni di euro per far fronte alle prime necessità e per il ripristino dei servizi essenziali, e che ulteriori stanziamenti saranno resi disponibili all'esito delle ricognizioni successive all'emergenza"", ha assicurato la premier Giorgia Meloni, presiedendo una riunione in videocollegamento con l'Emilia Romagna sull'emergenza che ha colpito la regione, come riferisce una nota di Palazzo Chigi.   La presidente del Consiglio Giorgia Meloni, presiedendo una riunione in videocollegamento con l'Emilia Romagna sull'emergenza causata dal maltempo, ""ha ribadito la solidarietà del Governo alla popolazione colpita dalle violente calamità naturali dei giorni scorsi e ha acquisito le informazioni più recenti sulla situazione degli sfollati e sull'andamento dei soccorsi"". Lo riferisce una nota di Palazzo Chigi.    "
2,Ansa,"
                                    Chiara Petrolini ai domiciliari. Un bambino ad agosto è morto per shock emorragico
                                  ","È stata arrestata e posta agli arresti domiciliari Chiara Petrolini, 22 anni, accusata dell'omicidio dei suoi due figli neonati, trovati sepolti nel giardino della villetta dove la ragazza vive con la famiglia a Vignale di Traversetolo, in provincia di Parma. 'Finalmente. È l'unico commento che posso fare', dice all'ANSA la mamma del fidanzato della ragazza.Il 12 maggio 2023, quando Chiara Petrolini avrebbe partorito il primo bambino, i genitori e il fratello erano fuori ad un saggio di danza. E con le sue mani la ragazza avrebbe scavato una fossa per seppellirlo, ha spiegato il procuratore di Parma Alfonso D'Avino.""Allo stato non ci sono evidenze"" di una incapacità di intendere e di volere di Chiara Petrolini. ""Ovviamente è un profilo che ci riserviamo di verificare"", ha detto il procuratore. ""Quello che ci ha impressionato è che una ragazza che faceva la babysitter, ha gestito come responsabile una colonia estiva, dall'altra parte ha avuto questo tipo di comportamento. Un comportamento che lascia perplessi nel momento in cui si vede cosa ha fatto dopo aver sepolto il bambino. A meno di 24 ore dal parto ha avuto la forza fisica di andare dall'estetista, in un bar, mangiare la pizza con la famiglia. Ci si chiede che cosa c'è dentro. La cosa trova riscontro nella verifica di cosa è successo un anno prima: dopo la morte del figlio, il pomeriggio, il giorno dopo, andò a fare shopping con un'amica"": tutto questo ""potrà formare oggetto di valutazione per verificare la capacità, ma oggi è prematuro"". Quando le è stato chiesto dagli investigatori se voleva tenere i figli, Chiara Petrolini ha risposto di sì. E' quanto emerso dalla conferenza stampa in Procura. ""Ha riferito che, tornati dagli Stati Uniti, avrebbe detto ai genitori che era incinta"". Per la prima gravidanza ""ha detto che il bimbo era nato morto, e di essersi limitata a prenderlo e seppellirlo"". Anche per il secondo parto ha raccontato la stessa cosa: che è nato morto, quindi avrebbe tagliato il cordone e lo avrebbe sepolto. E perché ha tenuto nascoste le gravidanze? ""Ha detto di aver avuto paura del giudizio"". Il bambino partorito il 7 agosto da Chiara Petrolini era nato vivo in quanto aveva respirato. La morte è stata dovuta a uno shock emorragico da recisione del cordone ombelicale ""in assenza di una adeguata costrizione meccanica dei vasi ombelicali"", spiega la Procura. Durante la gravidanza Chiara Petrolini ha tenuto ""una condotta incompatibile con lo stato di gravidanza"", ha spiegato il procuratore di Parma Alfonso D'Avino. E questo è emerso ""soprattutto dalle informazioni raccolte dagli amici. ""Non ha mai disdegnato l'uso di sigarette elettroniche e con tabacco, anche accompagnato da assunzione di bevande alcooliche; da ultimo, dopo che travaglio era di fatto già iniziato, e nell'imminenza del parto, Chiara non ha neppure disdegnato l'uso di marijuana"", ha spiegato, dicendo che si tratta di elementi significativi per la contestazione della premeditazione.Nelle prime spontanee dichiarazioni fatte Chiara Petrolini ""aveva detto che ha nascosto il corpo del neonato nel giardino perché lo voleva vicino a sé"". Lo ha spiegato il comandante provinciale dei carabinieri di Parma, colonnello Andrea Pagliaro. E allora, quando si è intuita la possibilità di una seconda gravidanza, ""si è pensato che se veramente ci fosse stato un altro bambino lo avrebbe sepolto sempre lì, vicino alla sua camera"". Quando sono state trovate le ossa ""eravamo increduli"", ha ammesso l'ufficiale. Il disegno che Chiara ha maturato sin dalle prime battute della gravidanza o comunque da quanto ha iniziato a prendere coscienza della gravidanza stessa è stato la soppressione del proprio figlio, prima o dopo il parto. ""Sono infatti coerenti con tale disegno"", spiega la Procura di Parma che contesta la premeditazione alla 22enne, le ""ricerche sul web finalizzate ad acquisire elementi conoscitivi su"" ""come mantenere nascosta la gravidanza, come indurre o accelerare il parto"" e ""quali relazioni vi siano tra rottura delle acque, travaglio e parto"" e infine ""quali condotte tenere per cagionare, o favorire, un aborto""."
3,Ansa,"
                                    Le chat di Sangiuliano e Boccia, 'liti e finte gravidanze'
                                  ","Una serie di messaggi nella chat tra Gennaro Sangiuliano e Maria Rosaria Boccia sono parte della documentazione allegata alla denuncia presentata dal legale dell'ex ministro della Cultura, a carico dell'imprenditrice di Pompei. A rivelarne il contenuto è La Verità, che riporta alcuni passaggi delle conversazioni.   ""Ho fatto delle cose che non avrei mai fatto"", reciterebbe uno dei messaggi di Sangiuliano indirizzati a Boccia, che risponde: ""Hai ragione"". Poi un riferimento a quanto accaduto la notte tra il 16 e il 17 luglio: ""Sfregiato [...] Se non fossi stata tu avrei picchiato durissimo"". E lei: [Mi hai letteralmente mandato fuori di testa [...] mi hai portato a un punto imbarazzante [...] mi hai fatto diventare una iena"". Secondo quanto riferisce il quotidiano, Boccia avrebbe chiesto all'ex ministro di poter controllare il suo cellulare, pena, in caso di rifiuto, l'inoculazione di un trojan.  La Verità scrive inoltre di aver appreso che Boccia avrebbe proposto a Sangiuliano di firmare un patto di riservatezza secondo cui lui non l'avrebbe più dovuta cercare e lei non avrebbe mai rivelato la loro presunta storia intima. Ma, in alcuni dei messaggi riportati, Sangiuliano dice di rifiutarsi di firmare alcun documento. Inoltre - sempre secondo il giornale - il 2 agosto scorso Sangiuliano digita: ""Sono arrivato al punto di non farmi problemi se tu fossi incinta di me, anzi sarei stato felicissimo"". Mentre una settimana dopo lei dice: ""Sarai libero di viverti questa esperienza come vorrai nel rispetto di tuo figlio"".   "
4,Ansa,"
                                Von der Leyen a Kiev: 'Dalla Ue un prestito fino a 35 miliardi di euro'.
                              ","""È fondamentale che noi possiamo usare i fondi del Fondo Europeo per la Pace e del Fondo per l'Ucraina per sostenere le nostre forze armate, questi fondi non devono essere bloccati perché questo avrebbe un impatto sulla nostra capacità di sostenere i nostri militari al fronte"". Lo ha detto il presidente ucraino Volodymyr Zelensky in conferenza stampa con la presidente della Commissione Ue, Ursula von der Leyen, a Kiev.  ""Ti ringrazio per il lavoro sull'attuazione della nostra formula di pace. Organizzeremo quest'anno il secondo summit di pace, con il quale metteremo fine alla guerra, in modo che la pace sia davvero affidabile"", ha aggiunto Zelensky.   Von der Leyen ha sostenuto che ""la Russia ha messo in campo un vergognoso tentativo di far passare l'inverno ucraino al buio"". ""Sono qui - ha aggiunto - per dire agli ucraini che l'Ue vi aiuterà nella sfida energetica, per mantenere la luce accesa, per mantenere la popolazione al caldo, per far sì che la vostra economia cresca"". La presidente della Commissione Ue ha annunciato un piano di supporto energetico dell'Ue all'Ucraina, che prevede il mantenimento del collegamento di Kiev alla rete elettrica europea. ""La Russia deve pagare per la distruzione"" che ha portato, ha aggiunto. ""Il nostro obiettivo, con l'accordo degli Stati membri, è di aprire i negoziati sul cluster dei valori fondamentali e poi procedere velocemente con gli altri cluster"". ""Con l'aiuto dei nostri Stati membri, in questo caso la Danimarca - spiega la presidente della Commissione europea -  abbiamo iniziato a utilizzare"" le entrate generate dai beni congelati alla Russia per ""effettuare ordini di armi e attrezzature militari direttamente all'industria della difesa ucraina"".     Nel corso dell'incontro di Kiev von der Leyen e Zelensky hanno parlato anche del processo di adesione dell'Ucraina all'Ue. Lo screening ""va avanti senza ostacoli"", ha spiegato la presidente della Commissione. ""Gli implacabili attacchi russi rendono necessario il continuo sostegno dell'Ue all'Ucraina. La Commissione Ue fornirà all'Ucraina un prestito fino a 35 miliardi di euro come parte dell'impegno del G7. Si tratta di un altro importante contributo dell'Ue alla ripresa dell'Ucraina"". Lo scrive su X la presidente Ursula von der Leyen. La presidente della commissione europea è giunta questa mattina a Kiev, per 'parlare del sostegno europeo"" con l'avvicinarsi dell'inverno. Lo scrive la stessa von der Leyen su X. ""La mia ottava visita a Kiev avviene mentre inizia a breve la stagione che richiede riscaldamento e la Russia continua a prendere di mira le infrastrutture energetiche"", scrive Ursula von der Leyen su X , pubblicando una foto del suo arrivo alla stazione ferroviaria di Kiev.""Aiuteremo l'Ucraina nei suoi coraggiosi sforzi. - prosegue - Vengo qui per discutere del sostegno dell'Europa.Dalla preparazione invernale alla difesa, all'adesione e ai progressi sui prestiti del G7"".    President @ZelenskyyUA, we will continue supporting Ukraine ↓ https://t.co/ooT5OKGA1c 

"
5,Ansa,"
                                Salvini-Orban: 'Urgente fermare il conflitto in Ucraina'
                              ","""Il vicepremier e leader della Lega Matteo Salvini e il primo ministro dell'Ungheria Viktor Orban, in un colloquio a Budapest durato più di un'ora, hanno condiviso l'urgenza di fermare il conflitto in Ucraina, così come auspicato autorevolmente anche dal Santo Padre. Lo fa sapere il portavoce di Salvini. Durante l'incontro a Budapest con Matteo Salvini, il primo ministro dell'Ungheria Viktor Orban ""non ha mancato di chiedere"" al vicepremier e leader della Lega ""informazioni a proposito del processo di Palermo e ha garantito la presenza di una delegazione del proprio partito (Fidesz, ndr) e degli altri alleati europei sia a Pontida (6 ottobre) che in Sicilia in occasione dell'arringa di Giulia Bongiorno (18 ottobre)"". Lo fa sapere il portavoce di Salvini. ""Oggi abbiamo avuto un incontro eccellente con il patriota più ricercato d'Europa, Matteo Salvini. Grazie per la tua visita, Matteo! Sei il nostro eroe e sei sempre il benvenuto in Ungheria!"". Lo scrive in un tweet il primo ministro ungherese, Viktor Orban. Più di un'ora di colloquio tra il ministro delle Infrastrutture e leader della Lega Matteo Salvini e il primo ministro dell'Ungheria Viktor Orban, a Budapest. Prima i due leader si sono confrontati in privato, per poi allargare il confronto alle rispettive delegazioni. È stata l'occasione, spiega il portavoce del vicepremier, per alcune riflessioni a tutto campo, a partire dagli equilibri nell'Unione europea fino ad argomenti concreti di collaborazione tra i due Paesi come lo sviluppo del porto di Trieste. Un porto a cui, viene sottolineato, Budapest guarda con particolare interesse in quanto sbocco strategico sul Mediterraneo."
6,Ansa,"
                                Rottamazione delle cartelle, il 23 termine ultimo per la quinta rata
                              ","Conto alla rovescia per la quinta rata della Rottamazione-quater delle cartelle. L'ultimo giorno utile per il pagamento, ricorda l'Agenzia delle entrate-Riscossione, è lunedì 23 settembre. In caso di versamento non effettuato, eseguito oltre il termine ultimo oppure di ammontare inferiore, la legge prevede la perdita dei benefici della Definizione agevolata e quanto già pagato sarà considerato a titolo di acconto sul debito residuo. La scadenza, originariamente prevista il 31 luglio, è stata posticipata al 15 settembre, ma saranno considerati tempestivi i pagamenti entro il 23 considerando i giorni di tolleranza previsti per legge.La scadenza della quinta rata della Rottamazione-quater è stata posticipata dal decreto legislativo correttivo sugli adempimenti e il concordato (il n.108/2024) al 15 settembre. Agenzia delle entrate-Riscossione ricorda che i contribuenti in regola con le rate precedenti devono utilizzare il modulo di pagamento allegato alla Comunicazione delle somme dovute che riporta la scadenza del 31 luglio 2024. I CANALI DI PAGAMENTO. È possibile pagare in banca, agli uffici postali, nelle tabaccherie e ricevitorie, agli sportelli bancomat (Atm) abilitati, utilizzando i canali telematici delle banche, di Poste Italiane e di tutti gli altri Prestatori di Servizi di Pagamento (PSP) aderenti al nodo pagoPa, sul sito www.agenziaentrateriscossione.gov.it oppure con l'App Equiclick. Si può pagare anche direttamente agli sportelli di Agenzia delle entrate-Riscossione prenotando un appuntamento. SERVIZI ONLINE. I contribuenti che hanno necessità di recuperare la Comunicazione delle somme dovute e i moduli di pagamento possono sempre scaricarne una copia direttamente nell'area riservata del sito www.agenziaentrateriscossione.gov.it oppure riceverli via e-mail inviando una richiesta dall'area pubblica, senza necessità quindi di pin e password, allegando un documento di riconoscimento. Sul sito di Agenzia delle entrate-Riscossione è disponibile anche ContiTu, il servizio che consente di scegliere di pagare in via agevolata soltanto alcuni degli avvisi/cartelle contenuti nella Comunicazione delle somme dovute. COSA PREVEDE LA DEFINIZIONE AGEVOLATA. La Definizione agevolata dei carichi affidati all'agente della riscossione dal primo gennaio 2000 al 30 giugno 2022, introdotta dalla Legge di Bilancio 2023, consente di versare solo l'importo dovuto a titolo di capitale e quello dovuto a titolo di rimborso spese per le eventuali procedure esecutive e per i diritti di notifica. Non sono invece da corrispondere le somme dovute a titolo di sanzioni, interessi iscritti a ruolo, interessi di mora e aggio. Per quanto riguarda i debiti relativi alle multe stradali o ad altre sanzioni amministrative (diverse da quelle irrogate per violazioni tributarie o per violazione degli obblighi contributivi), non sono da corrispondere le somme dovute a titolo di interessi (comunque denominati, comprese pertanto le cosiddette 'maggiorazioni'), nonché quelle dovute a titolo di aggio. I contribuenti hanno potuto presentare la domanda di adesione entro il 30 giugno 2023, scegliendo se effettuare il pagamento in un'unica soluzione o in un massimo di 18 rate in cinque anni. Successivamente, l'Agenzia delle entrate-Riscossione ha inviato agli interessati la comunicazione delle somme dovute, cioè la lettera di risposta con l'esito della richiesta, l'elenco dei debiti ""rottamati"", l'importo dovuto e i moduli di pagamento."
7,Ansa,"
                                Riapre una centrale nucleare Usa per fornire elettricità a Microsoft
                              ","Il gruppo energetico americano Constellation ha annunciato la riapertura di un'unità di Three Mile Island in Pennsylvania, dove nel 1979 è avvenuto il più grave incidente nucleare nella storia degli Stati Uniti, per fornire elettricità ai data center di Microsoft. Secondo il comunicato stampa, l'accordo firmato con il colosso americano dell'informatica ha una durata di 20 anni e consentirà di rilanciare l'unità 1, vicina a quella teatro dell'incidente."
8,Ansa,"
                                  
                                  L'omelia ai funerali di Schillaci: 'Sei in squadra in paradiso'
                                ","""Sinora, caro Totò avevi giocato soltanto il primo tempo della tua vita, breve, quasi da tempi supplementari, di 59 anni. E se è vero che non hai segnato il gol della vittoria su questa terra per liberarti dalla malattia, nel secondo tempo, che è durato un istante, quello della morte, nel fischio finale, come deve essere per ogni credente, lì hai giocato la partita più bella della tua vita, hai fatto il passaggio più bello della tua vita, un passaggio non con giocatori altrettanto bravi come te, ma con il numero 1, Gesù, e hai realizzato il passaggio alla vita eterna"".  È uno dei passaggi dell'omelia di monsignor Filippo Sarullo, parroco della cattedrale, che sta celebrando a Palermo i funerali di Totò Schillaci, scomparso mercoledì per un tumore al colon.    ""Ti sei ritrovato davanti ad una porta - ha aggiunto - ma non come quella di un campo di calcio di serie A, ma ti sei trovato davanti una porta senza traversa, una porta senza pali, una porta senza rete, ti sei ritrovato davanti la Porta della misericordia, la porta dell'amore, la porta della bontà del Padre che, da vero arbitro giusto e inappellabile, ti ha convocato per la partita del cuore, per la partita che non avrà mai fine, che ti ha fatto entrare nella squadra più bella del mondo, che si chiama Paradiso"".    Nelle prime file, in cattedrale, c'è il presidente della Figc Gabriele Gravina, l'ex presidente della Figc, Antonio Matarrese, il sindaco di Palermo Roberto Lagalla e il presidente del Palermo calcio Dario Mirri, che guida la delegazione della società con l'a.d. Gardini. Ci sono alcuni calciatori del Palermo, Francesco Di Mariano, nipote di Schillaci, Matteo Brunori e Jacopo Segre insieme al direttore sportivo Morgan De Sanctis e al vice Giulio Migliaccio e a una rappresentanza delle giovanili.    "
9,Ansa,"
                                  
                                  Open Arms, le parti civili chiedono oltre un milione a Salvini
                                ","Chiedendo alla Corte di riconoscere anche la responsabilità civile, oltre a quella penale, per Matteo Salvini imputato per sequestro di persona e rifiuto di atti d'ufficio nel processo Open Arms e per il quale il pm ha sollecitato sei anni di carcere, gli avvocati di parte civile, nella udienza di oggi, hanno richiesto una somma complessiva di oltre 1 milione di euro come risarcimento danni nei confronti dei propri assistiti, sia singoli naufraghi sia associazioni e organizzazioni non governative"".  ""Tutte le parti civili si sono riportate alle richieste che la Procura ha fatto in modo molto argomentato sia sulla ricostruzione dei fatti, sia sulle disposizioni giuridiche che sono state violate dell'imputato. Noi confidiamo sulla pronuncia del Tribunale, riteniamo che ci siano tutte le condizioni per affermare la responsabilità penale dell'allora ministro dell'Interno"", ha affermato l'avvocato di Open Arms, Arturo Salerni. Il pm ha chiesto sei anni di carcere per Salvini, accusato di sequestro di persona e rifiuto di atti d'ufficio. ""Sono emerse anche le vicende terribili di chi è stato ostaggio sulla nave per tanti giorni in condizioni disumane, persone che venivano da realtà infernali nei loro percorsi migratori soprattutto dai campi libici che sono luoghi di tortura - ha aggiunto il legale - In Italia si sono ritrovati ad aspettare per quello che era un atto dovuto come prevedono le convenzioni internazionali e la legge italiana""."
10,Ansa,"
                                  
                                  Maltrattamenti e violenza verso la moglie, chiesto il giudizio per Omar Favaro
                                ","I pm di Ivrea hanno chiesto il rinvio a giudizio per Omar Favaro, 40 anni, già condannato per il duplice omicidio di Novi Ligure, avvenuto nel 2001, quando aveva 16 anni. Ora l'uomo è accusato di maltrattamenti in famiglia e violenza sessuale. Una ventina gli episodi contestati dagli inquirenti della procura, come anticipato dal Corriere della Sera. Vanno dalle minacce di morte, di sfregiare la faccia della ex con l'acido, o di ridurla su una sedia a rotelle, fino a percosse e violenze fisiche e psicologiche. Episodi che si sarebbero verificati tra il 2019 e il 2021. E' stata l'ex moglie a denunciare le violenze. I due oggi non vivono più insieme. La richiesta di rinvio a giudizio verrà discussa nell'udienza davanti al Gup del tribunale di Ivrea a gennaio. Sono tutte accuse rispetto a cui Favaro si è sempre dichiarato estraneo. Lo aveva fatto anche lo scorso giugno, in udienza. Favaro aveva definito ""calunniose"" le accuse mosse nei suoi confronti dalla ex moglie. Il suo difensore, l'avvocato Lorenzo Repetti, aveva sottolineato che la vicenda s'inserisce nell'ambito di una causa di separazione, dove fra l'altro è in discussione l'affidamento della figlia. La donna, dal canto suo, aveva parlato agli inquirenti di un rapporto matrimoniale tormentato da soprusi, intimidazioni e percosse. La richiesta di divieto di avvicinamento presentata dalla procura di Ivrea era stata respinta da un giudice del tribunale eporediese e i pubblici ministeri per questo avevano fatto ricorso al riesame."
11,Ansa,"
                                  
                                  L'omicidio di Bergamini, chiesti 23 anni di reclusione per l'ex fidanzata
                                ","Ventitre anni di reclusione: è questa la richiesta di condanna avanzata dai pubblici ministeri della Procura di Castrovillari nei confronti di Isabella Internò, l'ex fidanzata di Donato Denis Bergamini, il calciatore del Cosenza morto il 18 novembre del 1989 lungo la statale 106 a Roseto Capo Spulico. La donna è accusata di omicidio volontario in concorso con ignoti davanti ai giudici della Corte d'assise di Cosenza. La richiesta è stata formulata dal pm Luca Primicerio, affiancato dal procuratore di Castrovillari Alessandro D'Alessio a conclusione della requisitoria iniziata ieri. L'imputata era assente.  ""Isabella Internò - ha detto Primicerio nella sua requisitoria - è la mandante e concorre nell'omicidio di Denis Bergamini, la cui colpa è stata quella di aver chiuso la loro relazione e di non averla sposata per salvare l'onore dopo l'aborto di due anni prima"". L'udienza si è aperta con un'introduzione del procuratore di Castrovillari Alessandro D'Alessio che ha ribadito, dopo averlo fatto ieri, come, a suo avviso il delitto sia maturato in un ""contesto patriarcale"". Internò sarebbe giunta a tale determinazione, secondo l'accusa, a causa della mancata celebrazione ""di un matrimonio riparatore"" che la ragazza avrebbe desiderato nel 1987 dopo essere rimasta incinta del calciatore. ""Bergamini - ha poi spiegato Primicerio - pur volendo tenere il bambino, non avrebbe mai voluto sposarla a causa del suo carattere ossessivo"". Per il magistrato la Internò ""stolkerizzava e ha continuato a farlo fino alla fine"" Denis Bergamini, ""nonostante la loro relazione fosse chiusa da tempo"". Tra le aggravanti è stata richiesta la premeditazione e i motivi abietti o futili. ""Internò - ha affermato D'Alessio - ha agito con volontà con persone in corso di identificazione. Isabella Internò ha tradito l'affetto che il ragazzo aveva per lei, ha esasperato lei il rapporto e pur di salvare l'onore non ha esitato ad agire come sappiamo. Per il tempo trascorso, però, merita le attenuanti generiche e per questo che non chiediamo l'ergastolo, ma 23 anni di reclusione"". Per la Procura sono fondate e rilevanti le dichiarazioni di Tiziana Rota, moglie del calciatore Maurizio Lucchetti e amica intima in quegli anni in Internò. A lei, la Internò avrebbe confidato che se Bergamini non fosse tornato su suoi passi sarebbe stato ""un uomo morto, perché mi ha disonorata, deve tornare da me perché io lo faccio ammazzare"". Il processo è stato poi rinviato al 23 quando parleranno i legali di parte civile che dovrebbero occupare anche il 24. Il 27 e 30 è prevista l'arringa difensiva ed eventuali repliche dell'accusa ed il primo ottobre dovrebbe esserci la sentenza.   "
12,Ansa,"
                                  
                                  Giuli: 'La cultura antidoto all'estremismo e alla discriminazione'
                                "," ""L'Italia crede che, soprattutto in questa epoca, la cultura sia un pilastro centrale della convivenza civile, un formidabile strumento di comprensione reciproca e di confronto, un antidoto a ogni forma di discriminazione ed estremismo, un formidabile volano di sviluppo sostenibile"". Così il ministro della Cultura, Alessandro Giuli, in apertura del G7 Cultura a Napoli.""E' per questo che la Presidenza Italiana ha voluto ospitare un G7 Cultura, dopo sette anni dalla prima e unica edizione, a Firenze nel 2017"", ha aggiunto.  ""La democrazia, lo stato di diritto, il rispetto della libertà di espressione e del pluralismo"" sono le questioni ""più urgenti che si trovano ad affrontare le nostre istituzioni culturali per trovare insieme delle risposte condivise, partendo dai valori e dai principi che ci uniscono"" ma ""ci confronteremo innanzitutto sul tema della difesa delle nostre identità culturali. La cultura è l'anima di una nazione, incarna la sua identità, storia, i valori della sua comunità. E' uno dei beni più preziosi che un popolo abbia ed è un imperativo proteggerla dalle minacce del nostro tempo"", ha aggiunto il ministro  Giuli ha donato al ministro della Cultura e delle Comunicazioni Strategiche dell'Ucraina, Mikola Tochytskyi, una medaglia in bronzo per i due anni della resistenza ucraina. La medaglia è stata realizzata dall'officina della Zecca dello Stato. ""Il G7 è stato volutamente aperto dal ministro della cultura ucraina affinché fosse chiaro a tutti che l'ordine del giorno di questo G7 riguarda sì la cultura ma si parte dai fondamentali: le democrazie liberali di tutto il mondo sono compatte e unite per la tutela dei beni culturali di un Paese aggredito che fa parte della nostra cultura europea e mondiale"". Così il ministro della Cultura, Alessandro Giuli, a margine del G7 a Napoli. ""Abbiamo iniziato i lavori con i nostri colleghi internazionali e c'è stato un momento molto solenne e importante a mio giudizio che è stata la consegna della medaglia del Poligrafico Zecca dello Stato che ricorda i due anni di resistenza del popolo della nazione ucraina all'invasione della Russia - ha sottolineato il ministro Giuli - e questo è stato un momento speciale in un G7 che è stato volutamente aperto con l'intervento del ministro della Cultura ucraina Tochytskyi"". Affascinati dalle opere del Mann, dai riti, dalle storie. Massimo Osanna, direttore generale Musei del Mic, descrive così il primo impatto che il G7 Cultura in corso a Napoli sta avendo sulle delegazioni dei Sei Grandi. ""Il G7 è iniziato ieri con una visita al Mann molto apprezzata - ha spiegato a margine dei lavori - le meraviglie del mondo greco romano confluite dalla collezione farnese a quella delle città vesuviane ha affascinato le delegazioni che si sono trattenute a lungo a fare domande sulle statue, sui miti, sulle realtà del museo"". ""Oggi il G7 è entrato nel vivo - ha aggiunto - il ministro Giuli ha messo l'accento su temi cruciali come la restituzione delle opere d'arte, la lotta agli scavi clandestini e tutto il grande lavoro dei carabinieri del nucleo tutela che si sta facendo. Questo anche perché tutto questo materiale e questi straordinari reperti che tornano mensilmente, in particolare dall'America, devono essere valorizzati nei nostri musei e anche fuori. L'arte deve uscire dai musei e dai depositi"". ""Ho trovato le delegazioni molto favorevolmente impressionate dell'accoglienza loro riservata - ha concluso - a cominciare dalla visita di ieri al Mann e dai momenti conviviali della cena""."
13,Ansa,"
                                    Allarme del Papa sui conti: 'Tagliate il superfluo'
                                  ","  Il Papa scrive ai cardinali e chiede ""uno sforzo ulteriore da parte di tutti affinché un 'deficit zero' non sia solo un obiettivo teorico, ma una meta effettivamente realizzabile"". Vuole che ""ciascuna Istituzione si adoperi per reperire risorse esterne per la propria missione"" e ""sul versante della riduzione dei costi"" indica che il servizio ""sia realizzato con spirito di essenzialità, evitando il superfluo e selezionando bene le nostre priorità, favorendo la collaborazione reciproca e le sinergie. Dobbiamo essere consapevoli che oggi siamo di fronte a decisioni strategiche da assumere con grande responsabilità, perché siamo chiamati a garantire il futuro della Missione"".  Il Papa lancia, dunque, un allarme sui conti in Vaticano e chiama alla responsabilità, per primi, i cardinali. Tagliare i costi, reperire risorse esterne, garantendone ""una gestione trasparente"" e fare sinergie tra gli enti che hanno un budget più florido con quelli che hanno meno soldi.   ""Le Istituzioni della Santa Sede hanno molto da imparare - scrive il Papa - dalla solidarietà delle buone famiglie. Così come in queste famiglie coloro che godono di una buona situazione economica vengono in aiuto dei membri più bisognosi, gli Enti che registrano un avanzo dovrebbero contribuire a coprire il deficit generale. Questo significa avere cura del bene della nostra comunità - indica Papa Francesco -, agendo con generosità, nel senso evangelico del termine, come presupposto indispensabile per chiedere generosità anche all'esterno"". ""Vi chiedo di accogliere questo messaggio - si legge ancora nella lettera del Papa ai cardinali - con coraggio, spirito di servizio e di sostenere con convinzione, lealtà e generosità le riforme in corso, contribuendo in modo propositivo con le Vostre conoscenze ed esperienze al processo di riforma. Ciascuna delle Istituzioni della Santa Sede forma con tutte le altre un unico corpo: pertanto, la collaborazione autentica e la cooperazione verso l'unica meta, il bene della Chiesa, rappresenta un requisito essenziale del nostro servizio"". "
14,Ansa,"
                                    Il falso mito della demenza, per 4 persone su 5 è un 'acciacco'
                                  ","La demenza, che colpisce in Italia 1.480.000 persone (2,3 milioni attesi entro il 2050), resta una malattia non compresa su cui grava un pesante stigma: l'80% della popolazione mondiale - 4 persone su 5 - ritiene infatti che sia una normale conseguenza dell'età, e non una condizione medica. E l'aspetto ancora più sconcertante è che quasi 2 operatori sanitari su 3 (il 65%) ha questa convinzione errata. Sono i dati del Rapporto Mondiale Alzheimer diffusi in occasione della XXXI Giornata Mondiale (il 21 settembre), da Alzheimer's Disease International e dalla Federazione Alzheimer Italia, un'indagine su 40.000 persone, tra pazienti, caregiver, personale sanitario e popolazione generale da 166 Paesi.   Per approfondire    Agenzia ANSA Alzheimer, solo 2 pazienti su 10 ricevono diagnosi precoce - Sanità - Ansa.it Un over 50 su cinque convive con l'Alzheimer, per un totale in Italia di circa 600 mila persone. (ANSA)    Emerge un netto peggioramento dello stigma che pesa sulla demenza, coinvolgendo persino gli operatori sanitari. Infatti l'88% delle persone con demenza è stata vittima di stigma. Il 31% evita le situazioni sociali per paura di essere discriminato; il 47% dei caregiver declina gli inviti di amici e familiari e il 43% non invita più ospiti a casa. Lo stigma, afferma Katia Pinto, presidente della Federazione Alzheimer, porta con sé isolamento sociale, che è a sua volta un fattore di rischio per la demenza e contribuisce a peggiorarne i sintomi e la salute mentale in generale. Le false idee sulla demenza tra gli operatori sanitari, spiega Paola Barbarino, amministratrice delegata di ADI, possono portare a ritardi diagnostici e terapeutici. È necessario che tutti gli operatori sanitari siano pienamente consapevoli e convinti del fatto che la demenza è una condizione medica causata da un insieme di cause, aggiunge.   In positivo emerge che oltre il 58% del pubblico ritiene che la demenza sia causata da abitudini non sane e oltre il 93% ritiene che ci siano azioni possibili per migliorare la vita delle persone con demenza. ""La vita di una persona non finisce con la diagnosi di demenza - ribadisce Pinto. La Federazione Alzheimer ha avviato il progetto Dementia Friendly Italia per combattere lo stigma e costruire una società in cui le persone con demenza e le loro famiglie possano sentirsi sempre accolte e comprese. Serve però l'impegno di tutti: governi, istituzioni, professionisti sanitari, semplici cittadini per abbattere il muro di vergogna"" e falsi miti che ostacolano un'assistenza adeguata e rubano dignità alla vita dei pazienti.    "
15,Ansa,"
                                    Bambolotti appesi alle statue, i neopapà chiedono più diritti
                                  "," Rafforzare i diritti dei papà e concedere loro un periodo di assenza dal lavoro al momento della nascita dei figli di durata analoga a quello dei congedi per maternità. E' la richiesta dei sostenitori della campagna 'Dad Shift', lanciata nel Regno Unito nelle ultime settimane da un gruppo di uomini riunitisi in associazione: campagna capace di attirare l'attenzione di alcuni media attraverso un'iniziativa insolita, quella di attaccare a statue di personaggi maschili fagotti contenenti bambole in dimensione bebè.     Le prime incursioni hanno riguardato statue innalzate al livello strada a Londra, a cominciare da quella al ballerino e attore americano Gene Kelly a Leicester Square nell'area teatrale di Covent Garden, o ancora a Laurence Olivier, leggendario interprete shakespeariano e stella di Hollywood. Per poi allargarsi altrove, anche in altre città, e 'decorare' i monumenti di inventori e progettisti o quelli dedicati in vita in prossimità degli stadi a celebrità del calcio quali Tony Adams o Thierry Henry.     I promotori della campagna denunciano il trattamento offerto storicamente ai neopapà nel Regno come il peggiore d'Europa, con un massimo di due settimane di congedo previsto, senza stipendio, ma solo con la garanzia di un sussidio il cui tetto minimo è fissato attualmente a 184,03 sterline alla settimana.    L'obiettivo è di provare a scuotere almeno il nuovo governo laburista di Keir Starmer, al quale - secondo quanto scriveva il Guardian nel weekend - i paladini di 'Dad Shift' pianificano di inviare una lettera aperta per invocare una riforma ad hoc.     I costi di un simile cambiamento, in tempi di rigore sulla finanza pubblica e di tagli di bilancio annunciati dallo stesso gabinetto Starmer, sarebbero compensati a loro dire da effetti di medio periodo positivi per la crescita, oltre che da un progresso sul fronte dell'equità sociale e del sostegno delle famiglie: tenuto conto come ""nei Paesi che concedono sei o più settimane di congedo parentale anche agli uomini, il divario salariale di genere fra maschi e femmine sia in media inferiore del 4% e quello sulla partecipazione al mercato del lavoro del 3,7%"". "
16,Ansa,"
                                    Confcommercio: 'Pil fermo, si complica +1% nel 2024'
                                  ","""Il terzo trimestre è andato perso. Si punta sul quarto"". Lo scrive Confcommercio parlando di ""pil fermo"" e spiegando che ""i mesi estivi più che diradare le ombre sembrano aver consolidato il clima di incertezza"" sull'economia, con ""l'emergere di alcuni segnali di rallentamento"" che puntano a una crescita congiunturale nulla e dello 0,6% su anno. Secondo Congiuntura Confcommercio, dopo l'industria ""anche tra i servizi di cominciano a registrare sintomi di fragilità"". Ciò ""complicherebbe la possibilità di una crescita del Pil per il 2024 attorno o poco superiore all'1%"", salvo la probabile correzione al rialzo per le 4 giornate lavorative in più del 2024.  La valutazione di una crescita nulla a luglio-settembre, ""sempre basata su dati destagionalizzati e corretti per gli effetti di calendario è sintesi di una riduzione a luglio, lievemente superiore alle nostre stime preliminari anche per un andamento del turismo meno favorevole, e di un modesto recupero ad agosto, a cui è seguita una stagnazione a settembre"", si legge nel rapporto. ""Le oscillazioni mensili degli indicatori congiunturali poi sintetizzati nel Pil mensile, tradiscono la mancanza di una chiara direzione di marcia dell'economia italiana"". Oltre alle giornate lavorative in più, secondo lo studio congiunturale la proiezione sulla crescita nell'intero 2024 potrebbe risentire positivamente anche dalla ""imminente revisione dei conti da parte dell'Istat"" che potrebbe incidere sui profili trimestrali a valori reali. Positivi, invece, gli elementi dati dal ""numero di occupati che ha toccato a luglio il massimo storico"", e dall'inflazione contenuta: ""per settembre la nostra stima è di una variazione congiunturale nulla e di una crescita su base annua dello 0,9%"", si legge su Congiuntura Confcommercio. Dati che comporterebbero ""un miglioramento del reddito disponibile reale, già registrato nel primo quarto grazie ai rinnovi contrattuali"". ""La catena reddito-fiducia-consumi sembra però essersi inceppata"", avverte Confcommercio. ""La spesa delle famiglie non cresce o, almeno, non cresce quanto potrebbe. Probabilmente una nuova crescita della fiducia a settembre e ottobre porterebbe a superare di slancio questa fase attendista. Ma è un processo tutto da costruire, assieme alla crescita decisiva dell'ultimo quarto dell'anno"".   "
17,Ansa,"
                                    Sciopero del trasporto pubblico, rischio venerdì nero
                                  ","Rischio disagi per la circolazione nelle principali città italiane per lo sciopero di 24 ore a livello nazionale del trasporto pubblico locale, proclamato per oggi dai sindacati di base.  Lo stop di bus, metro e tram potrebbe provocare problemi al traffico in particolare a Roma, Milano, Napoli, ma anche a Palermo, Firenze e Bologna. A volere lo stop delle corse di bus, metro e tram i sindacati Cub Trasporti, Cobas Lavoro Privato, Adl Cobas e Sindacato Generale di Base e Usb Lavoro Privato. La protesta, lamentano i sindacati, per l'indisponibilità delle controparti datoriali ad aprire un confronto su questioni come l'aumento salariale e la riduzione dell'orario di lavoro a parità di salario.A Roma l'agitazione interesserà la rete Atac e le linee periferiche gestite da RomaTpl, ATI Autoservizi Troiani/Sap.    Il servizio, fa sapere l'Agenzia per la mobilità di Roma, sarà comunque regolare fino alle 8,30 e dalle 17 alle 20.    Parallelamente, sempre venerdì 20 settembre, uno sciopero di 4 ore, dalle 8,30 alle 12,30, proclamato da Usb e Orsa, interesserà la sola rete Atac.Anche a Milano è iniziato lo sciopero di 24 ore dei mezzi pubblici. Nella stessa giornata, anche USB Lavoro Privato ha indetto un proprio sciopero nazionale di 24 ore.     Nel capoluogo lombardo, lo sciopero è previsto dalle 8.45 alle 15 e dopo le 18 fino al termine del servizio. In queste due fasce Atm prevede ritardi e disagi nella circolazione. ""M2 sta chiudendo - si legge nel sito di Atm - I treni ancora in viaggio arrivano a destinazione. M5 sta chiudendo tra Zara e San Siro Stadio. Le linee riaprono dopo le 15. M1, M3 e M4 restano aperte"".     Lo sciopero è stato indetto per ""indisponibilità delle controparti datoriali ad aprire un confronto sulle questioni poste dalla categoria riguardanti: l'aumento salariale di 300 euro; riduzione dell'orario di lavoro da 39 a 35 ore settimanali, a parità di salario e riduzione periodo di guida e del nastro lavorativo per gli autisti; l'adeguamento tutele in tema di sicurezza e salute sui luoghi lavoro e per gli utenti del Tpl; il blocco privatizzazioni e relative gare di appalto per il Tpl"" e per ""Mancato riscontro alla richiesta di convocazione per il negoziato del rinnovo Ccnl Autoferrotranvieri Internavigatori 2024-2027"".     La metro B di Roma prosegue il suo servizio, cosi come la Ferrotramvia. In chiusura invece le metro A e C insieme alla B1 (Bologna-Jonio). In superficie possibili riduzioni di servizio. Lo fa sapere Atac in relazione allo sciopero dei trasporti."
