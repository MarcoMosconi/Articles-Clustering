,Publication,Date,Title,Content
0,Ansa,2024-09-26,"
                              Europa League, in campo Roma-Bilbao 1-1 LIVE
                            ","Roma-Atletico Bilbao 1-1 LIVE, per la prima giornata dell'Europa League. Gol di Dovbyk al 32'. Pari di Paredes all'85'. ""Continua il dissenso con 15 minuti di silenzio"". E' lo striscione in Curva Sud durante il pre partita di Roma-Athletic Bilbao. Prosegue dunque la protesta del tifo giallorosso contro i Friedkin per l'esonero di De Rossi che aveva portato domenica contro l'Udinese a scioperare per la prima mezz'ora della partita. In quell'occasione i tifosi giallorossi erano anche rimasti fuori dalla Curva, mentre questa volta sono all'interno dell'impianto ma non tiferanno per i primi 15 minuti. Alla lettura delle formazioni fischiato solo Cristante, colpevole come Pellegrini (non convocato), secondo la tifoseria, di non aver dato abbastanza sotto la guida di De Rossi.  Sarà l'arbitro bulgaro Georgi Kabakov a dirigere Roma-Athletic Bilbao in programma giovedì allo stadio Olimpico, ore 21. Tutta bulgara il resto della squadra arbitrale, fatta eccezione per il serbo Momčilo Marković come assistente al Var."
1,Ansa,2024-09-26,"
                                    La Rai ha il nuovo vertice, scontro nell'opposizione. Rossi sarà ad, incognita Agnes
                                  ","Dopo una fase di stallo di alcuni mesi va in porto il rinnovo del consiglio di amministrazione Rai, scaduto lo scorso maggio. Il voto parlamentare sui quattro membri che andranno ad aggiungersi a Davide Di Pietro, eletto dai dipendenti lo scorso novembre, è andato come da previsioni, con una spaccatura dell'opposizione che potrebbe minare il futuro del campo largo. Il Tesoro ha poi indicato Giampaolo Rossi, attuale direttore generale, punto di riferimento di Fratelli d'Italia nel campo dei media, come consigliere che assumerà l'incarico di amministratore delegato, insieme a Simona Agnes, fortemente voluta da Forza per il ruolo di presidente, che dovrà però superare lo scoglio della Commissione di Vigilanza. Al Senato la Lega ha indicato un grande conoscitore della Rai, già direttore di rete e vice dg, come Antonio Marano, sostenuto da Alessandro Morelli, ma in dubbio fino all'ultimo anche in seguito agli attacchi per il possibile conflitto di interesse legato all'incarico di direttore commerciale di Milano-Cortina. Fdi si è orientata alla Camera su Federica Frangi, giornalista del Tg2, con un passato a Porta a Porta, chiamata un anno fa a gestire le presenze tv degli esponenti del partito, ma rientrata in azienda dopo un solo mese. Entrambi hanno avuto il sostegno di tutto il centrodestra, che ha trovato un equilibrio che potrebbe essere però messo in discussione quando Agnes dovrà ottenere per il sì dei due terzi della bicamerale. Domani il consiglio dei ministri dovrebbe procedere alla sua designazione, insieme a quella di Rossi. Quest'ultimo sarà poi nominato all'inizio della prossima settimana dall'assemblea della Rai, che sarà seguita dal cda, guidato dal consigliere anziano Marano, nel quale verrà eletta la nuova presidente. Poi toccherà alla Vigilanza esprimere il gradimento e la maggioranza potrebbe provare a dilatare i tempi. I numeri al momento non ci sono, perché l'opposizione ha annunciato da tempo l'intenzione di non partecipare al voto, ma il centrodestra potrebbe tentare, anche eventualmente in una doppia votazione, a raggiungere i consensi necessari, approfittando delle divisioni del campo avverso. La strada è in salita e non è escluso che si punti, subito dopo l'eventuale bocciatura di Agnes, su un nome di garanzia, in grado di non scontentare Forza Italia e - si ragiona in ambienti di centrodestra - di soddisfare anche i dem, come seconda forza parlamentare. La minoranza, dopo la decisione di Pd, con Iv e Azione, di non partecipare al voto denunciando l'occupazione della tv pubblica da parte dei partiti di governo, si è spaccata. Il Movimento 5 Stelle ha confermato al Senato Alessandro Di Majo, avvocato, già eletto tre anni fa, e appoggiato alla Camera Roberto Natale, giornalista con un lungo passato in Rai e una grande esperienza nel sindacato di categoria, indicato da Verdi e Sinistra. I dem restano quindi senza rappresentanza nel nuovo consiglio, come accaduto a Fratelli d'Italia in quello uscente.""Noi siamo stati coerenti - ha sostenuto il leader M5s Giuseppe Conte -. Siamo con Avs, non capisco la decisione del Pd. Il cda deve essere presidiato dalle forze di opposizione. La spaccatura c'è stata da parte del Pd insieme a Renzi"". ""La posizione del Pd è quella di tutte le opposizioni fino a ieri, al massimo chiedete ad altri perché hanno cambiato idea - ha replicato la segretaria Elly Schlein -. Rimaniamo coerenti con l'idea che sia sbagliato rinnovare un cda che è fuori legge perché il Media Freedom Act è già entrato in vigore"". Il Nazareno chiedeva di avviare, prima delle nomine, la riforma della tv pubblica, che dovrebbe essere incardinata martedì prossimo in Commissione al Senato. Poi dovrebbero partire anche gli Stati Generali per il settore. Si vedrà se saranno l'occasione per ricompattare la minoranza o se la maggioranza riuscirà a sfruttare l'occasione per ampliare il consenso su Agnes. "
2,Ansa,2024-09-26,"
                                    Netanyahu boccia la tregua. Gli Usa: 'Aveva dato l'ok'
                                  ","Non ci sono spiragli, almeno al momento, per una tregua in Libano. La proposta americana e francese di uno stop di 21 giorni delle ostilità, sostenuta dall'Ue e altri Paesi, è stata respinta da Benyamin Netanyahu, che secondo Washington prima avrebbe accettato il cessate il fuoco ma poi ha ordinato di insistere con gli attacchi contro le postazioni di Hezbollah. Il risultato, l'ennesima ondata di raid ed un nuovo blitz mirato a Beirut, per eliminare il comandante sciita responsabile degli attacchi con i droni.  L'iniziativa diplomatica sul Libano ha avuto un'accelerazione dopo che i vertici dell'esercito israeliano hanno annunciato i preparativi per un'incursione via terra. Un'escalation che secondo Joe Biden rischia di portare ad un conflitto su larga scala in Medio Oriente. Il presidente americano ha incontrato il collega francese Emmanuel Macron a margine dell'Assemblea Generale dell'Onu per concordare una strategia. In una dichiarazione congiunta i due leader hanno chiesto ""un accordo sul confine tra Israele e Libano che garantisca sicurezza e protezione per consentire ai civili di tornare alle loro case"".  Il piano - sottoscritto anche da Regno Unito, Ue, Italia, Germania, Australia, Canada, Giappone, Arabia Saudita, Emirati e Qatar - prevede un cessate il fuoco di tre settimane per dare spazio a negoziati più ampi, anche su Gaza.  Le speranze di una pausa nelle ostilità si sono però infrante sul muro di Netanyahu. Il premier israeliano, arrivato a New York per intervenire all'Onu, non ha neanche risposto all'appello di Usa e Francia, come ha fatto sapere il suo ufficio. Anzi, appena messo piede a terra dopo il viaggio ha affermato perentorio che ""continueremo a colpire Hezbollah con tutta la forza finché non riporteremo i residenti del nord nelle loro case"". Una decisione accolta con malcelata irritazione dalla Casa Bianca, che in serata ha puntualizzato attraverso la portavoce Karine Jean-Pierre che la dichiarazione comune per il cessate il fuoco era stata ""coordinata"" proprio con Israele.  Il voltafaccia dell'ultimo minuto, con concessioni offerte e poi ritirate, è una tattica che Netanyahu ha già adottato nel corso del conflitto a Gaza. E così come ha promesso di fare nella Striscia, il leader israeliano ha annunciato di voler andare fino in fondo anche in Libano, per smantellare definitivamente Hezbollah. Bibi, inoltre, è sembrato scommettere ancora una volta sul fatto che gli Usa, al momento delle scelte di campo, si sono sempre schierati con lo Stato ebraico. Come dimostra l'ennesimo e ingente pacchetto da 8,7 miliardi di dollari in aiuti militari.     Il leader israeliano, per andare fino in fondo contro Hezbollah, considera necessaria un'ulteriore prova di forza. In questa direzione, l'Idf ha fatto sapere di aver condotto un'esercitazione con un brigata di carri armati ""a pochi chilometri dal confine libanese, in un terreno montuoso"" per ""migliorare la prontezza operativa e logistica per vari scenari di combattimento in territorio nemico sul fronte settentrionale"": ancora una volta, prove generali di invasione.  Nel frattempo, per il quarto giorno consecutivo l'aviazione ha bombardato con intensità il Libano, affermando di aver centrato 75 obiettivi militari di Hezbollah nel sud e nella valle della Bekaa, fino al confine con la Siria. Nella capitale libanese invece è stato preso di mira Mohammed Surur, a capo delle unità aeree della fazione. Un altro pezzo grosso dell'élite militare del Partito di Dio, che era stato inviato in Yemen per addestrare gli Houthi nei raid con i droni. Secondo fonti dell'Idf, Surur è stato ucciso. Dal Libano verso Israele invece sono stati lanciati in un solo giorno circa 150 razzi, arrivati fino ad Haifa e alla città di Safad.  Il bilancio delle vittime nel Paese dei cedri ha continuato a crescere. Soltanto giovedì, secondo le autorità libanesi, sono state uccise 81 persone, inclusa una cittadina francese di 87enne, nel crollo di un palazzo. Sono oltre 700 le vittime da lunedì. Un dramma nel quale l'Ue ha ""deplorato il pesante prezzo pagato dai civili, compresi i bambini e il personale delle Nazioni Unite"". Disastrosa anche la situazione degli sfollati, arrivati a centomila.     L'Iran sembra disposto a riprendere i negoziati sul nucleare, ma rifiuta il ritorno nei suoi siti degli ispettori il cui accreditamento è stato ritirato. Lo afferma il direttore generale dell'Agenzia internazionale per l'energia atomica (Aiea), Rafael Grossi, in un'intervista all'Afp. Gli iraniani ""stanno mostrando segni di volontà di impegnarsi nuovamente, non solo con l'Aiea, ma anche con i nostri ex partner nell'accordo nucleare del 2015"", ha detto Grossi, aggiungendo tuttavia che Teheran non vuole ""rimettere nella lista gli ispettori"" a cui è stato ritirato l'accreditamento. ""E' un duro colpo e non pensiamo che sia costruttivo"". "
3,Ansa,2024-09-26,"
                                    Forse una lite prima della strage di Nuoro, il figlio superstite: 'A casa urlavano tutti'
                                  ","I cinque corpi delle vittime della strage che si è consumata a Nuoro sono all'ospedale Brotzu di Cagliari, dove tra sabato e domenica saranno esaminati dal medico legale Roberto Demontis. Salme che potrebbero raccontare molto della dinamica della tragedia e della follia omicida di Roberto Gleboni, l'operaio forestale di 52 anni che nell'appartamento di via Ichnusa ha sterminato la famiglia - solo il figlio 14enne è sopravvissuto - e ucciso il vicino di casa, prima di dirigersi nell'abitazione dall'anziana madre, colpirla gravemente alla tempia per poi togliersi la vita.   Paolo Sanna, 69 anni, viveva al terzo piano. L'omicida ha sparato dal pianerottolo mentre saliva le scale, dopo essere sceso a riattaccare la luce andata via in seguito a un blackout. ""A casa stamattina urlavano tutti"", ha detto alle forze dell'ordine l'unico sopravvissuto mentre lo accompagnavano in ospedale, dopo aver aperto la porta agli investigatori giunti nell'appartamento dopo l'allarme lanciato dai vicini. Parole che potrebbero far pensare a una lite nel momenti che hanno preceduto la tragedia. Il 14enne è stato operato al San Francesco di Nuoro dai chirurghi dell'Otorinolaringoiatria che gli hanno rimosso alcune schegge dalla mandibola. Quando le sue condizioni di salute lo consentiranno, sarà sentito dagli inquirenti in modalità protetta e col supporto di un tutore e di uno psicologo. La strage che si è consumata ieri alle 7 rimane ancora senza un movente. E le parole del ragazzo superstite potrebbero aiutare a dipanare una matassa giudiziaria che attualmente si presenta impenetrabile. Gli investigatori scavano nel passato della famiglia. Nessuno tra parenti, amici e vicini di casa della coppia, interrogati dagli uomini della polizia di Stato e dai carabinieri, ha raccontato di dissidi familiari e hanno descritto l'omicida come un uomo gentile. Né ci sono state denunce o segnalazioni a suo carico. Nel racconto dei conoscenti della famiglia però, emergono le prime crepe: ""Abbiamo saputo che Gleboni aveva problemi nel condominio, ha avuto reazioni sproporzionate per cose banali e faceva dei dispetti sui contenitori della raccolta differenziata. Era strano, ma quante persone strane ci sono nel mondo?"", racconta un vicino.     Le mamme dei compagni di classe di Francesco non avevano rapporti con i genitori del bambino: ""Erano persone riservate e del resto i panni sporchi si lavano a casa"", taglia corto una signora. E difficili sarebbero stati anche i rapporti con la famiglia di origine di Giuseppina Massetti, con cui ci sarebbe stata più di una tensione. Le indagini - coordinate dai pm Riccardo Belfiori e Sara Piccicuto - proseguono senza sosta. Molte speranze di venire a capo del movente vengono poste negli accertamenti tecnici su telefonini e computer delle vittime e dell'omicida-suicida. Così come importanti saranno gli esiti degli accertamenti patrimoniali, già avviati dagli investigatori. E mentre il dolore e lo sgomento si diffonde a Nuoro e in tutta la Barbagia, territorio che a memoria d'uomo non ricorda una tragedia simile, si prova a reagire. La preside della scuola frequentata da Francesco, Graziella Monni è impegnata nel supporto ai bambini per l'elaborazione del lutto: ""Sgomenti, con il cuore a pezzi. Francesco, amore nostro"" scrive la dirigente su Facebook. Mentre i compagni della piccola vittima depositano letterine e appoggiano un mazzo di fiori sul banco dello sfortunato compagno della Quinta B. Il Comune di Nuoro, sabato alle 19, ha organizzato una fiaccolata ""per esprimere solidarietà e vicinanza alla famiglia colpita dal tragico evento"". Si parte dalla casa di via Ichnusa fino ad arrivare in piazza Santa Maria della Neve davanti alla Cattedrale."
4,Ansa,2024-09-26,"
                                Giorgetti vede gli enti locali, impegno su sanità e welfare
                              ","   Dopo sindacati e imprese tocca agli enti locali confrontarsi con il governo sulla prossima manovra di bilancio, toccando uno dei nervi scoperti per le Regioni, ovvero la sanità, ma anche la spesa sociale tanto cara ai Comuni. Sul piatto ci sarebbero più soldi per il Fondo sanitario nazionale ma anche l'aumento del contributo delle Regioni alla finanza pubblica, un'operazione praticamente a somma zero necessaria per non incrinare i conti.    I margini di manovra per l'anno prossimo sono strettissimi e il ministro dell'Economia, Giancarlo Giorgetti, lo ribadirà domani in Cdm ai colleghi, illustrando le cifre definitive del Piano strutturale di bilancio. La crescita, all'1% quest'anno come previsto già dal Def, salirà all'1,2% nel 2025 e 2026, il deficit calerà sotto il 3% nel 2026, mentre il debito sorprenderà al rialzo, e sempre per il solito responsabile cioè il Superbonus.     Nell'incontro con il ministro, l'Anci ha riscontrato l'impegno a contenere i vincoli sui Comuni e un'attenzione specifica sulla spesa sociale, soprattutto quella destinata ai minori nelle strutture d'accoglienza. Il presidente Roberto Pella parla di uno ""spirito costruttivo che darà i suoi frutti"".     Le Regioni hanno invece appreso dell'ipotesi di aumentare il Fondo sanitario nazionale per non ridurre il rapporto tra spesa sanitaria e Pil: al momento si parla di 900 milioni al netto degli aumenti contrattuali, cifra che andrà rivista alla luce del valore del Pil per essere coerente con l'obiettivo del governo di una spesa sanitaria sopra l'1,5% del Pil. Verrebbe però mantenuto l'attuale contributo delle Regioni alla finanza pubblica, già salito nel 2024 da 305 a 350 milioni di euro, tanto che le Regioni chiedono di tenere aperto il confronto per arrivare ad una cifra più contenuta.     La spesa sanitaria sopra l'1,5% è tra le ""inderogabili decisioni"" del governo, anche se ""questo significa che altre spese devono essere più basse"", aveva detto Giorgetti ai sindacati. L'altra priorità è rendere strutturali il taglio del cuneo e la riforma dell'Irpef, e sui contratti di lavoro pubblico, c'è l'impegno ""a recuperare i valori dell'inflazione, ovvero circa il 2% annuo"".     Lo spazio per fare altro è davvero poco, nonostante nel Psb la crescita per il 2024 verrà confermata all'1%, e i prossimi due anni salga all'1,2%. Sarà un aiuto al deficit che quest'anno, grazie alle maggiori entrate, parte dal 3,8% invece del 4,3% indicato nel Def. Con la tagliola della spesa netta fissata dalle regole europee all'1,5% di media, il deficit calerà almeno al 3,2% nel 2025, e nel 2026 si guadagnerà l'uscita dalla procedura d'infrazione scendendo al 2,7%. Ma Giorgetti ricorderà ai colleghi in Cdm il peso del debito, cresciuto a causa dei vari bonus edilizi a cominciare dal Superbonus 110, spiega il Mef. Nonostante gli interventi degli ultimi anni per frenare gli effetti della maxi agevolazione, il debito continuerà a gonfiarsi per i crediti che ancora devono essere smaltiti dallo Stato: dal 134,8% dell'anno in corso salirà al 137,1% nel 2025 e al 138,3% nel 2026.     Con un Psb ""prudente e responsabile"", resta l'esigenza di trovare altre risorse. Il ministro chiarisce che ""noi chiediamo un contributo a tutti quelli che se lo possono permettere cercando insieme la strada migliore per raggiungere gli obiettivi"". Si studiano quindi diverse strade con diversi soggetti, in particolare ""chi ha maggiormente beneficiato di condizioni particolarmente favorevoli"". Non saranno tasse sugli extraprofitti, ribadisce il Mef. Anche perché, ricorda il presidente dell'Abi Antonio Patuelli, ""non esistono gli extraprofitti"" in nessuna dottrina, e le banche italiane finora sono state tutte salvate ""con i contributi obbligatori delle banche concorrenti"", non con fondi pubblici. Resta però la disponibilità ad aiutare, con un anticipo di liquidità o un contributo volontario, ed è quello che si sta discutendo. Purché bilanci e patrimonio vengano salvaguardati.  "
5,Ansa,2024-09-26,"
                                Zelensky alla Casa Bianca, bombe a lungo raggio dagli Usa
                              ","Joint Standoff Weapon. E' questo il nome del lascito di Joe Biden a Volodomyr Zelensky nella sua probabilmente ultima grande manovra a favore dell'Ucraina da commander-in-chief, mentre la sua erede Kamala Harris assicura che se sarà eletta alla Casa Bianca il suo sostegno verso Kiev sarà incrollabile al contrario di Donald Trump che ne vuole ""la resa"". L'ultimo regalo del presidente democratico all'Ucraina sono per la prima volta dall'inizio del conflitto bombe a lungo raggio anche se resta il veto di Washington sul loro utilizzo in profondità nel territorio russo. Un via libera che Zelensky chiede da mesi, ma che probabilmente non arriverà a breve dopo la mossa aggressiva del Cremlino, che ha deciso di aggiornare la sua dottrina nucleare per ""inviare un messaggio ai Paesi ostili"", America in primis. ""La Russia non prevarrà, noi saremo sempre accanto all'Ucraina ora e in futuro"", ha dichiarato Biden annunciando il nuovo maxi pacchetto da 8 miliardi che comprende un'altra batteria di difesa aerea e nuovi missili Patriot; munizioni e supporto per gli Himars, veicoli blindati, mine anti imboscata, missili Javelin. Ma la vera chicca per le forze di Zelensky sono indubbiamente le Jsow, le bombe guidate plananti con una gittata di 110 chilometri che possono essere lanciate dai caccia ad una distanza di sicurezza dalle linee nemiche e compatibili con diversi jet, tra cui gli F-16, di cui gli Stati Uniti e gli alleati stanno trasferendo alla Ucraina circa un centinaio di esemplari. Biden ha inoltre dato mandato al Pentagono di ampliare il programma di training per i piloti ucraini proprio sul quel tipo di caccia in modo da addestrarne altri 18 il prossimo anno. Il commander-in-chief ha anche convocato una riunione a livello di leader in Germania ad ottobre del Gruppo di contatto per coordinare gli sforzi degli oltre 50 Paesi che sostengono l'Ucraina e garantire che se dopo il voto di novembre la linea americana verso Kiev dovesse cambiare, Zelensky possa continuare a godere di un ampio e solido sostegno internazionale. Una rassicurazione che il leader ha avuto anche da Kamala Harris nel caso di una sua vittoria a novembre. ""Il mio sostegno è incrollabile, lavorerò affinché Kiev prevalga"", ha dichiarato la vice presidente che ha colto l'occasione per dare una stoccata al suo rivale repubblicano. ""Ci sono dei leader negli Stati Uniti che vogliono che l'Ucraina ceda territori con proposte che non sono di pace ma di resa"", ha attaccato in un chiaro riferimento a Trump e a parte dei repubblicani. Il leader ucraino sperava di avere un colloquio con il tycoon in vista di un eventuale cambio della guardia alla Casa Bianca ma pare che alla fine sia saltato. D'altra parte anche la tappa a Capitol Hill di Zelensky rispetto alle altre visite è stata sottotono e turbata da una serie di attacchi da parte di figure di primo piano dei repubblicani, tra cui The Donald. Il tycoon lo ha accusato di essere ""il più grande venditore al mondo"", praticamente un piazzista, e di ""aver rifiutato un accordo"" per mettere fine alla guerra, mentre lo speaker della Camera Mike Johnson gli ha chiesto di cacciare l'ambasciatrice ucraina negli Stati Uniti Oksana Markarova per aver organizzato la sua visita ad una fabbrica di munizioni a Scranton, la città di Biden in Pennsylvania, accompagnato da un gruppo di democratici. Una mossa che da alcuni repubblicani è stata bollata come ""interferenza elettorale"" e sulla quale il comitato di sorveglianza della Camera, guidato dal Grand Old Party, ha aperto un'indagine. A Washington Zelensky ha presentato anche a Biden e Harris, in due incontri separati, il suo piano per la vittoria, appena esposto all'Assemblea generale dell'Onu a New York. Secondo alti funzionari americani, però, la Casa Bianca non ne è rimasta particolarmente colpita, giudicando la strategia priva di una visione globale. ""Viene vista, in sostanza, come la richiesta di nuove armi e di eliminare le restrizioni sui missili a lungo raggio impacchettata in modo diverso"", ha riferito una fonte dell'amministrazione al Wall Street Journal. "
6,Ansa,2024-09-26,"
                                Sinner vince in rimonta e manda un bacio a zia Margith
                              ","Una vittoria in rimonta, come nel primo turno degli Us Open, e poi un bacio verso il cielo per la zia Margith scomparsa da pochi giorni, alla quale era legatissimo e a cui aveva dedicato la vittoria nell'US Open.   Jannik Sinner è tornato, da campione uscente del torneo Atp 500 di Pechino, e i suoi tifosi sperano, notando la coincidenza, che nella capitale cinese vada a finire come a New York. Infatti anche nel torneo del Grande Slam Jannik era partito in salita, ovvero perdendo il primo set, in quel caso per 6-2 contro McDonald. Poi però Sinner aveva alzato l'asticella e per l'americano e successivamente gli altri avversari non c'era stato più nulla da fare, fino al trionfo finale contro Taylor Fritz. Così ora la speranza di Sinner e di chi lo segue è che anche questa 'falsa partenza' , leggi primo set perso, sia di buon auspicio, e che a Pechino vada a finire come a NY. Intanto contro il cileno Nicolas Jarry, del quale ha sofferto la battuta, dopo aver perso per 6-4, in 38 minuti, la prima 'frazione', ha rimesso le cose a posto vincendo il secondo set per 6-3 e poi per 6-1 in un terzo set praticamente senza storia: Jarry è riuscito ad annullare solo un match point, ma poi ha dovuto cedere in quasi due ore di gioco.   ""Il primo turno di un torneo non è mai semplice, e certo giocare contro Jarry è decisamente duro - le parole di Sinner dopo l'incontro - Ma sono contento della mia prestazione. Lui ha giocato un buon tennis, nel primo set ho fatto fatica a rispondere al suo servizio e mi ha fatto un break. Ho cercato di restare mentalmente in partita. Dopo lo US Open abbiamo cercato di lavorare molto duro e di cambiare qualcosa. Sono molto felice del percorso"". Nel prossimo turno Sinner, per il quale quella di oggi è stata la vittoria n. 56 su 61 partite giocate nel 2024, affronterà il vincitore della sfida tra il lucky loser Roman Safiullin o l'ex numero 3 del mondo Stan Wawrinka. Sempre in queste ore il n. 1 del mondo ha ufficializzato che non parteciperà all'Atp 500 di Vienna, torneo sul cemento indoor della Wiener Stadthalle in programma dal 21 al 27 ottobre, dove lo scorso anno aveva conquistato il titolo in finale su Daniil Medvedev. Quindi Sinner non difenderà i 500 punti incassati nella capitale austriaca per concentrarsi sui successivi impegni: il Masters 1000 di Parigi-Bercy, le Nitto Atp Finals di Torino e la Coppa Davis di Malaga. Una decisione comprensibile anche a causa del fatto che l'altoatesino sarà protagonista dal 16 al 19 ottobre del torneo di esibizione in Arabia Saudita 'Six Kings Slam'.    "
7,Ansa,2024-09-26,"
                                Massacrato con una mazza da baseball, fermato un 16enne
                              "," Un 16enne è stato fermato con l'accusa di tentato omicidio per aver aggredito martedì scorso a colpi di mazza da baseball a Cesano Maderno, in Brianza, un imprenditore 60enne. L'uomo ora è ricoverato all'ospedale San Gerardo di Monza in pericolo di vita. Dalle indagini non risulta che l'aggressore e la vittima si conoscessero e il movente non è chiaro. I carabinieri hanno identificato e fermato il ragazzo ieri sera tardi.    Nell'appartamento dove abita il ragazzo- non lontano dall'edificio dove, nei box, è stato aggredito il 60enne - sono stati trovati qualche spinello e gli abiti ancora sporchi di sangue che il ragazzo avrebbe indossato martedì durante l'aggressione. Non risulta che il 16enne, seppure da alcune testimonianze sia emerso che abbia manifestato in passato difficoltà psicologiche, sia mai stato preso formalmente in cura. E' stato portato nel carcere Beccaria di Milano. Nelle prossime ore sarà sentito dal pm della Procura per i Minori."
8,Ansa,2024-09-26,"
                                  
                                  Coppa Italia, in campo Napoli-Palermo 5-0 LIVE
                                ","In campo Napoli-Palermo 5-0 LIVE, per i sedicesimi di finale di Coppa Italia. Gol di Ngonge all'8' e al 12'. Allungo di Jesus al 42'. Poker di Buongiorno al 70'. McTominay dilaga al 77'. Il Napoli - secondo quanto rende noto il Comune di Saviano - scenderà in campo con il lutto al braccio in ricordo delle vittime dello scoppio della palazzina avvenuto a Saviano domenica scorsa. Prima della gara le due squadre osserveranno un minuto di raccoglimento. In occasione dei funerali, la società - riferisce ancora il Comune - deporrà una maglia della squadra con il nome Giuseppe e il numero 10 sulla bara del piccolo tifoso azzurro, una delle vittime del crollo.   "
9,Ansa,2024-09-26,"
                                  
                                  'Evasione fiscale e riciclaggio', quattro anni a Irene Pivetti
                                ","Quattro anni di reclusione, come aveva chiesto la Procura. E' la pena inflitta a Irene Pivetti nel processo milanese per le accuse di evasione fiscale e autoriciclaggio e su una presunta finta compravendita di tre Ferrari Granturismo. Indagine che le era già costata un sequestro da oltre 3,4 milioni di euro, cifra per la quale il Tribunale ha disposto la confisca, che arriverà se la sentenza diventerà definitiva. E' scontato il ricorso in appello, perché l'ex presidente della Camera continua a ribadire la propria innocenza. ""Questa è solo la fine del primo tempo - ha detto dopo il verdetto -. Non aspettavo nulla di diverso. Sono curiosa di vedere le motivazioni. Ricorreremo in appello e sono serena perché sono perfettamente innocente. Le tasse le ho sempre pagate"". ""Ma qui - ha aggiunto - l'oggetto del contendere è far passare la Pivetti come un evasore fiscale"". La sentenza delle giudici della quarta penale Scalise-Cecchelli-Castellabate è arrivata a seguito delle indagini del pm Giovanni Tarzia, condotte dal Nucleo di polizia economico finanziaria della Gdf. Sono stati condannati anche il pilota di rally ed ex campione di Granturismo Leonardo 'Leo' Isolani, a 2 anni con pena sospesa e non menzione, e la moglie di Isolani, Manuela Mascoli, anche lei a 2 anni. Mentre la figlia di quest'ultima, Giorgia Giovannelli, è stata assolta. Nell'inchiesta veniva ipotizzato un ruolo di intermediazione di 'Only Italia', società riconducibile a Pivetti, in operazioni del Team Racing di Isolani, che voleva nascondere al fisco (aveva un debito di 5 milioni) alcuni beni, tra cui le tre Ferrari. Le auto sarebbero state al centro di una finta vendita, nel 2016, al gruppo cinese Daohe per essere, invece, trasferite in Spagna. L'unico ""bene effettivamente ceduto, ovvero passato"" ai cinesi, stando all'imputazione, sarebbe stato ""il logo della Scuderia Isolani abbinato al logo Ferrari"". Se lo scopo di ""Isolani e Mascoli"" era quello ""di dissimulare la proprietà dei beni e sottrarli"" al fisco, ""l'obiettivo perseguito da Irene Pivetti"" sarebbe stato ""di acquistare il logo Isolani-Ferrari per cederlo a un prezzo dieci volte superiore al gruppo Dahoe, senza comparire in prima persona"". Per la Procura, l'ex parlamentare leghista avrebbe comprato il marchio per 1,2 milioni di euro per rivenderlo alla società cinese a ""10 milioni"". Nel settembre 2022 la Cassazione confermò il sequestro da quasi 3,5 milioni, che inizialmente era stato bocciato dal gip. Il pm nella requisitoria ha evidenziato la ""natura simulata dei contratti"", vista anche ""la plusvalenza realizzata"". Pivetti, per l'accusa, usò le società ""come schermo giuridico: erano solo scatole vuote"". Il pm aveva chiesto di non concederle attenuanti, perché ""si pretende"" che Pivetti ""abbia sensibilità agli obblighi di legge"", dato che ""ha avuto modo di conoscere le istituzioni dello Stato dall'interno"", è stata ""la terza carica dello Stato"" ed è ""beneficiaria di un vitalizio pagato dai cittadini"". Attenuanti generiche, invece, riconosciute dai giudici. Per Pivetti, assistita dall'avvocato Filippo Cocco, si avvicina, poi, un altro scoglio giudiziario: un processo a Busto Arsizio (Varese) su una compravendita dalla Cina di mascherine per 35 milioni di euro durante l'emergenza Covid. Per l'accusa, ne furono consegnate molte meno, per un valore di 10 milioni, e di qualità scadente."
10,Ansa,2024-09-26,"
                                  
                                  Chiara Petrolini non risponde al gip. Il legale: 'Ha già contribuito alle indagini'
                                ","Dura più o meno quindici minuti la presenza di Chiara Petrolini negli uffici del Gip del Tribunale di Parma per il suo interrogatorio di garanzia. Questo perché la 21enne di Traversetolo, studentessa di Scienze dell'educazione, agli arresti domiciliari dal 20 settembre per omicidio premeditato e soppressione di cadavere, davanti al giudice fa scena muta, avvalendosi della facoltà di non rispondere e decidendo, almeno per il momento, di non dare ulteriori spiegazioni su quei due neonati, entrambi figli suoi, ritrovati sepolti nel giardino della villetta di Traversetolo.        Camicia bianca, jeans, giacca sulle spalle, sneakers bianche, si è coperta il viso con dei fogli per sfuggire ai flash dei fotografi nei pochi secondi che, scesa dall'auto insieme al suo avvocato, Nicola Tria, ha impiegato per varcare una entrata secondaria del palazzo di giustizia, assediato da decine di giornalisti. Stessa scena anche all'uscita. La giovane è stata accusata dopo il ritrovamento nel suo giardino di casa, il 9 agosto, del cadavere di un neonato, poi risultato da lei partorito due giorni prima. Le indagini sono proseguite e in seguito sono state trovate, sempre nel giardino, le ossa di un altro bimbo nato a maggio 2023, anche questo figlio di Chiara. Due gravidanze tenute nascoste a tutti, secondo la ricostruzione della Procura parmigiana. ""Chiara si è avvalsa della facoltà di non rispondere - ha spiegato il suo legale, chiarendo prima di tutto di non voler rispondere alle domande dei cronisti - una scelta tecnica diciamo, è ovvio che questo non significa che in un altro momento non possa rendere dichiarazioni o sottoporsi a interrogatorio. Così come ha fatto in due circostanze in precedenza, una volta presentandosi spontaneamente, una volta essendo interrogata. Io credo abbia anche fornito un contributo per nulla irrilevante per la ricostruzione dei fatti"". Le sue prime dichiarazioni sono state raccolte il 2 settembre, quando Chiara racconta di un parto in solitudine e di un bimbo nato morto il 7 agosto. Spiega la volontà di rivelare tutto ai genitori una volta tornati dagli Stati Uniti, nega di aver provato ad accelerare il parto e nega una gravidanza precedente sulla quale gli inquirenti avevano già dei sospetti. Un quadro che muta nell'interrogatorio del 10 settembre, quando ormai Chiara sa che nel giardino della villetta sono state trovate altre ossa umane, che appartengono al bimbo da lei partorito a maggio 2023. Le analisi, poi, rivelano che il bambino nato il 7 agosto aveva respirato, prima di morire dissanguato per un taglio del cordone ombelicale. Inoltre ci sono le ricerche fatte dalla ragazza su internet, a partire dalle modalità su come interrompere una gravidanza, che rivelano quanto Chiara non dice. La famiglia della 21enne ""chiede che si rispetti la riservatezza di ciascuno dei suoi componenti - sottolinea infine il suo legale - e che si rispetti anche il legittimo silenzio che hanno scelto di mantenere. Questa è una vicenda tragica da qualunque punto di vista la si voglia guardare"". Intanto ad intervenire è il procuratore di Parma, Alfonso D'Avino, che con una nota ha risposto al presidente dell'Ordine dei giornalisti Carlo Bartoli, che aveva parlato di circo mediatico provocato dai silenzi della Procura: ""Quanto al circo mediatico ci si permette di evidenziare che un conto è dare informazioni su ciò che è accaduto, anche ricercando fonti di prova in giro per il paese, altro conto è assediare letteralmente per giorni interi con telecamere, microfoni e taccuini i protagonisti delle vicende, quali indagati, persone offese, rispettive famiglie, e le loro abitazioni"".  "
11,Ansa,2024-09-26,"
                                    Meno reazioni ai vaccini e salgono i casi di morbillo
                                  ","Pochi effetti collaterali, che in oltre il 90% dei casi sono lievi e quasi sempre si risolvono in poco tempo; nessun nesso con decessi. I vaccini si confermano tra i prodotti farmaceutici più sicuri, secondo il Rapporto Vaccini realizzato dall'Agenzia Italiana del Farmaco, da cui emerge inoltre una brusca riduzione delle segnalazioni rispetto all'anno precedente.      Il rapporto si riferisce all'anno 2022, quando - escluse quelle contro Covid-19 - sono state somministrate in Italia circa 19 milioni di dosi di vaccini. Sono state invece circa 9 mila le reazioni avverse segnalate per quell'anno, pari a 47,8 segnalazioni ogni 100 mila dosi somministrate. Si tratta di un brusco calo rispetto all'anno precedente (-39%), che è soprattutto il risultato della conclusione di progetti di farmacovigilanza attiva (in particolare VigiFarmacoVax) che avevano prodotto un picco di segnalazioni nell'anno precedente. I dati confermano la sicurezza dei vaccini: il 93,5% delle segnalazioni ha riportato eventi avversi non gravi: febbre, reazioni locali; pianto; irritabilità; diarrea, vomito e mal di pancia; sonnolenza, mal di testa, convulsioni. Il rimanente 6,5% è classificato come reazione grave, con un 1,6% che ha richiesto il ricovero. Al momento della segnalazione, comunque, il 78% dei sospetti eventi avversi si era già risolto senza nessuna conseguenza, l'8% era in miglioramento e lo 0,7% era in fase di guarigione, seppur con postumi. Rimane un 3% che non era ancora guarito. Il rapporto rileva anche 7 decessi dopo la somministrazione del vaccino, tuttavia ""in nessun caso le informazioni disponibili consentivano di individuare la causa del decesso nel vaccino"", precisa l'Aifa. Sei di questi decessi si sono verificati dopo la vaccinazione antinfluenzale (in tre segnalazioni somministrata insieme all'anti-Covid) in persone di età avanzata con quadri clinici complessi e polipatologie. L'altro ha riguardato ""un paziente di 2 anni, affetto da polipatologie, il cui decesso, come riportato anche dalla relazione medico-legale, non è correlato alla vaccinazione ma alla condizione patologica pre-esistente"", aggiunge l'Agenzia del Farmaco. ""I vaccini sono una delle principali risorse in termini di salute pubblica e individuale. A maggior ragione, la sorveglianza degli eventi avversi che si possono osservare dopo la vaccinazione è particolarmente rigorosa"", ha affermato il presidente dell'Agenzia Italiana del Farmaco, Robert Nisticò. ""A fronte dei presunti eventi avversi segnalati"" ""la bilancia del rapporto beneficio-rischio"" ""pende a loro favore"", ha concluso. Intanto, il morbillo torna a far paura. ""Nel 2024 si sta registrando una rapida crescita dei casi"", avverte l'Aifa. Secondo l'ultima analisi dell'Istituto Superiore di Sanità dall'inizio dell'anno ad agosto si sono contati 864 casi. Tra le malattie prevenibili con la vaccinazione, spiega l'agenzia, il morbillo è quella ""che più preoccupa perché, oltre a essere la malattia più contagiosa al mondo, può causare anche gravi complicanze. L'encefalite, in particolare, può essere mortale nel 15% dei casi e nel 40% dei casi può provocare danni permanenti come ritardo mentale, epilessia, sordità"". Quest'anno, secondo i dati Iss, i casi di polmoniti sono già stati 101; a essi si aggiunge un caso di encefalite. Le coperture vaccinali, intanto, migliorano: ""i dati al 20 giugno 2023, riportano una copertura del 94,4% nei bambini sotto i 24 mesi, molto vicina al 95% indicata come soglia di sicurezza per raggiungere la cosiddetta immunità di gregge"", afferma l'Aifa. Il problema sono le fasce di età più grandi, nelle quali ""si rilevano tassi di copertura più bassi che spiegano il perché della ripresa dei contagi"", conclude l'agenzia"
12,Ansa,2024-09-26,"
                                    Arriva l'autobus a guida autonoma di Busitalia 
                                  "," E' un mondo che viaggia verso la guida autonoma: dopo le auto sono in arrivo i bus di linea senza autista. Busitalia, parte del gruppo Fs, in collaborazione con la controllata olandese Qbuzz, ha presentato alla fiera mondiale del trasporto ferroviario, Innotrans, a Berlino, il bus a guida autonoma. Un mezzo sviluppato per rispondere a diverse ""sfide chiave"" del settore dei trasporti, tra cui l'aumento della domanda di mobilità e la necessità di ridurre i costi operativi.""I bus sono dotati di autopilota retrofit a basso costo e di tecnologie all'avanguardia, come i sensori ad alta affidabilità, quattro in tutto, e un sistema di controllo drive-by-wire"", ossia tramite fili, è stato spiegato durante la presentazione, prima di salire tutti a bordo per un giro di prova, fatto in un parco, sotto un cielo tipicamente tedesco: grigio e piovoso. A parte qualche sobbalzo, tutto è filato liscio. ""La sicurezza verrà sempre sopra ogni cosa"", ha rassicurato l'amministratore delegato di Trenitalia, Luigi Corradi. ""Al momento il bus è ancora un prototipo, con le prove nel deposito di Qbuzz in Olanda ma nel giro di due anni sarà fatta la sperimentazione su strada in un'area protetta a Groningen"", ha spiegato Stefano Bonora, a.d di Busitalia. ""Lo sforzo che stiamo facendo è creare un sistema nostro, un software, che possa essere adattato a qualsiasi tipologia di bus"", ha aggiunto Bonora. L'obiettivo, sottolineano le due società, ""è sviluppare soluzioni che permettano di integrare il trasporto autonomo nei servizi di trasporto pubblico entro il 2040"" migliorando l'efficienza e ""riducendo l'impatto ambientale"". E guardando al futuro, dovrà avere un ruolo fondamentale l'intermodalità gomma-ferro. ""Trenitalia sta lavorando sempre di più con Busitalia per creare quella famosa intermodalità tra treno e gomma"", ha detto Corradi. ""Non può essere più treno contro gomma, il treno non può arrivare ovunque e nei singoli paesini italiani e quindi serve sempre di più una integrazione tra ferrovie e bus"", ha spiegato l'a.d di Trenitalia.Ed in un mondo a guida autonoma, anche Rfi, altra società del gruppo Fs, ha presentato a Innotrans un drone terrestre a guida autonoma per la sicurezza dei cantieri. Si tratta di un mezzo autonomo per verificare e ispezionare la linea ferroviaria dopo lavori di manutenzione e quindi poterla riaprire. Un veicolo ferroviario elettrico a quattro ruote, dotato di sensori di visione frontale e laterale in grado di rilevare ostacoli in entrambe le direzioni di marcia. Il mezzo può andare fino a 70Km/h ed ha un'autonomia di 20Km. Al momento è un prototipo, sviluppato con l'Università Sant'Anna di Pisa, ma Rfi punta a metterlo ""in esercizio nel giro di 6-7 mesi"". E anche a trovargli un nome, per questo verrà fatto un concorso interno a ferrovie. "
13,Ansa,2024-09-26,"
                                      
                                      Il Made in Italy in giro per il mondo, lo storico veliero verso l'Australia VIDEO
                                    ","Prosegue il viaggio della Amerigo Vespucci in vista del suo arrivo in Australia: il prossimo 3 ottobre, per la prima volta nella sua storia, la nave raggiungerà la città di Darwin. Si tratta della ventiquattresima tappa del tour mondiale cominciato a Genova nel luglio del 2023.   Nella tappa australiana lo storico veliero - che ha raggiunto i 93 anni di storia ed è l'emblema della Marina militare - sarà nuovamente affiancato dal Villaggio Italia, l'esposizione mondiale itinerante delle eccellenze italiane che offre ai visitatori l'opportunità di conoscere la bellezza dell'Italia attraverso la sua arte, la sua cultura, la sua musica, il food, il cinema, la tecnologia e la ricerca scientifica. La nave e l'expo sosteranno a Darwin fino al 7 ottobre.   ""La sosta a Darwin rappresenta non solo un'occasione unica per promuovere le eccellenze italiane, ma anche un momento simbolico per condividere un messaggio di solidarietà e inclusione. Gli equipaggi del 'Vespucci' e dello 'Spirito di Stella' sono animati dalla stessa passione e navigano con determinazione gli stessi mari portando con orgoglio il tricolore e i nostri valori in giro per il mondo"", commenta il ministro della Difesa, Guido Crosetto. A Darwin il saranno presenti il viceministro del ministero delle imprese e del made in Italy, Valentino Valentini, l'ambasciatore in Australia Paolo Crudele, il presidente di Difesa Servizi Gioacchino Alfano, il presidente dell'associazione 'Lo Spirito di Stella', Andrea Stella, e Manuel Bortuzzo, bronzo ai Giochi paralimpici di Parigi 2024. Al villaggio Italia di Darwin inoltre sessioni di approfondimento sull'attività di ricerca dedicata agli ecosistemi marini in cui la Marina militare e Nave Amerigo Vespucci è costantemente impegnata insieme all'Istituto Superiore di Sanità. L'amministratore delegato di Difesa Servizi, Luca Andreoli, ha aggiunto: ""Anche a Darwin un Villaggio Italia che esprime l'ingegno italiano, da Leonardo da Vinci a Marconi, la cui scoperta ha dato avvio all'attuale società moderna e che ricorderemo proprio in Australia in occasione del 150° anniversario dalla sua nascita. A Darwin troveremo anche il catamarano lo Spirito di Stella con il progetto WoW, promosso anch'esso dal Ministero della difesa, quale iniziativa che, come le grandi iniziative a scopo sociale della storia, ci auguriamo inverta la rotta e disegni un nuovo percorso per un tema così importante come la disabilità e l'inclusione"". Tra le eccellenze a Darwin ci sarà anche il cinema italiano, in collaborazione con la Mostra Internazionale del Cinema della Biennale di Venezia, l'esposizione dell'opera ""La David"" dell'artista Jago, la mostra Italia Geniale realizzata dal ministero delle Imprese e del Made in Italy e dal ministero della Difesa in collaborazione con Adi Design museum dedicata al design italiano."
14,Ansa,2024-09-26,"
                                    Condannata la chirurga dei vip, maxirisarcimento ad una modella ucraina
                                  ","Due anni e mezzo di carcere e un risarcimento di circa tre milioni di euro alla modella e imprenditrice ucraina Oksana Moroz. La Corte d'Appello di Milano ha confermato oggi la sentenza del Tribunale nei confronti di Marilena Pizzuto, tra i chirurghi estetici in voga tra i vip, e nei confronti del marito Santo Gentilcore, imputati per truffa. Secondo l'accusa, i due medici avrebbero ingannato la modella, diagnosticandole, tra il 2016 e il 2018, una sclerodermia, una grave malattia della pelle, in realtà inesistente per spingerla a curarsi con una terapia innovativa. Terapia per la quale è stata sottoposta a 22 interventi per un costo di quasi 4 milioni, per sostituire i muscoli danneggiati con tessuti riprodotti in laboratorio con il suo stesso Dna. In realtà, in base alle imputazioni, si sarebbe trattato solo di un miscuglio di vitamine, minerali e collagene acquistabili in farmacia.  Da qui le indagini e il processo per truffa nei confronti dei due medici, che tra i clienti avrebbero avuto anche la pop star Madonna. Stamane dopo la lettura del dispositivo con cui i giudici Rizzardi-Corbetta-Centonze hanno confermato la sentenza di primo grado alla presenza anche del console generale dell'Ucraina Andrii Kartysh, l'avvocato Piero Porciani, legale di Oksana Moroz ha spiegato: ""Abbiamo già disposto il pignoramento su molti beni dei due medici. Con la mia assistita abbiamo deciso che la cifra del risarcimento verrà devoluta in favore dei bimbi ucraini orfani di guerra"". La modella, raggiunta al telefono, ha espresso la sua soddisfazione. Dopo il deposito delle motivazioni, previsto in 30 giorni, è molto probabile che i due imputati, i quali hanno sempre respinto ogni addebito, presentino ricorso in Cassazione."
15,Ansa,2024-09-26,"
                                    In Italia 4 su 10 a rischio cuore. Il pericolo viene da obesità, diabete e colesterolo
                                  ","Obesità, diabete, ipercolesterolemia e ipertensione arteriosa sono tra i principali fattori di rischio nelle malattie cardiovascolari, modificabili attraverso la prevenzione, a cui si aggiungono sedentarietà, fumo ed eccessivo consumo di sale. Eppure secondo i dati della sorveglianza Passi, nel biennio 2022-2023, solo una piccolissima quota (2%) è del tutto libera dall'esposizione al rischio cardiovascolare noto: complessivamente il 41% degli intervistati, tra 18 e 69 anni, ne presenta almeno 3. Su 100 italiani, 18 riferiscono una diagnosi di ipertensione, 18 di ipercolesterolemia, 35 sono sedentari, 24 fumatori, 43 risultano in eccesso ponderale e meno di 7 persone consumano 5 porzioni di frutta e verdura al giorno (five a day), come raccomandato.     Inoltre, quasi il 5% del campione riferisce una diagnosi di diabete. Agendo sui fattori di rischio cardio-metabolici modificabili, anche attraverso lo stile di vita, l'80% dei decessi legati a queste malattie - le più frequenti sono infarto del miocardio e ictus cerebrale - sarebbe evitabile. Lo ricordano gli esperti dell'Istituto Superiore di Sanità in occasione della Giornata Mondiale del Cuore, che si celebra il 29 settembre, promossa dalla World Heart Federation in collaborazione con l'Oms. ""Un dato che va letto in senso positivo - dice Rocco Bellantone, presidente dell'Istituto superiore di sanità - perché chiama in causa tutti noi, come medici e come cittadini. Tutti possiamo fare molto per il nostro cuore, i medici e in particolare i medici di medicina generale, in quanto professionisti più prossimi ai pazienti, comunicando con sempre maggiore forza i buoni stili di vita. E come cittadini impegnandoci a prendere nelle nostre mani la nostra salute, praticando la prevenzione"". Le malattie cardiovascolari rappresentano la prima causa di morte in Italia (30,8% di tutti i decessi nel 2021, ultimo dato di mortalità disponibile) con 217 mila decessi. I decessi per le malattie ischemiche del cuore e per le malattie cerebrovascolari sono, rispettivamente, il 27,3% ed il 24,7% del totale dei decessi dovuti alle malattie del sistema circolatorio. I dati preliminari raccolti attraverso l'esame in corso sulla popolazione generale nell'ambito della periodica Italian Health Examination Survey - Progetto Cuore condotta dall'Iss, mostrano per il 2023 che i valori medi della valutazione del rischio cardiovascolare sono risultati pari al 6,9% negli uomini e al 2,3% nelle donne. Grazie al Progetto Cuore , condotto dall'Iss, è ora online un 'calcolatore' del rischio, un sistema che permette in poche mosse di valutare la propria probabilità di avere un infarto del miocardio o un ictus nei successivi 10 anni raggiungibile all'indirizzo www.cuore.iss.it/valutazione/calc-rischio.    "
