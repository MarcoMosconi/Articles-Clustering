,Publication,Date,Title,Content
0,Ansa,2024-09-23,"
                                    Meloni: 'L'Italia sostenitrice del multilateralismo.Il Piano Mattei esempio di nuova cooperazione'
                                  ","""Viviamo un tempo di crisi, però le crisi nascondo sempre una opportunità. Del resto la parola crisi deriva dal greco crisis, che significa scelta, decisione: le crisi costringono a mettersi in discussione, a schierarsi, non consentono di tentennare. Nessuno stato puo' governare le crisi del nostro tempo, per questo l'Italia e' una convinta sostenitrice del multilateralismo e della sua istituzione piu' rappresentativa che e' l'Onu, nella quale ogni voce viene ascoltata: il luogo nel quale siamo chiamati ad imparare, a capirci e a rispettarci"": Lo afferma la premier Giorgia Meloni parlando al Vertice del futuro all'Onu.     ""Le sfide che la storia ci ha messo di fronte sono numerose e multiformi: il cambiamento climatico, le disuguaglianze sociali ed economiche, le crisi umanitarie e sanitarie, la criminalita' transnazionale, i conflitti armati a partire dall'inaccettabile guerra russa nei confronti di una nazione sovrana come l'Ucraina, che rendono sempre piu' precaria la sicurezza internazionale. Di fronte ad uno scenario cosi' complesso noi non abbiamo altra scelta che agire"": lo ha detto la premier Giorgia Meloni intervenendo al Vertice del futuro nell'ambito dell'assemblea generale dell'Onu. Intervenendo al Vertice del futuro nell'ambito dell'assemblea generale dell'Onu, la premier Giorgia Meloni ha ribadito la posizione italiana sulla riforma del consiglio di sicurezza, che non puo' ""prescindere dai principi di uguaglianza, democraticita' e rappresentativita'"". ""La riforma - ha spiegato - ha un senso se viene fatta per tutti e non solo per alcuni. Non ci interessa creare nuove gerarchie e non crediamo che esistano nazioni di serie A e di serie B. Esistono le nazioni, con le loro storie, le loro peculiarita' e i loro cittadini che hanno tutti gli stessi diritti perche' gli individui nascono tutti liberi e uguali"".     ""Dobbiamo pensare in modo nuovo la cooperazione tra le nazioni. L'Italia lo fatto col piano Mattei, un piano di investimenti pensato per cooperare con le nazioni africane attraverso un approccio che non è né paternalistico né caritatevole né predatorio ma basato sul rispetto e sul diritto per ciascuno di competere ad armi pari. E' la nostra ricetta per promuovere lo sviluppo di un continente troppo spesso sottovalutato, per costruirne la stabilità e garantire un diritto che fino ad oggi è stato negato a troppi giovani: il diritto a non dover emigrare"" ha detto la presidente del Consiglio.   "
1,Ansa,2024-09-23,"
                                    Uccide la madre, dopo 24 ore confessa in diretta tv
                                  ","Lo cercavano da ieri pomeriggio con i droni, temendo che dopo aver ucciso l'anziana madre avesse deciso di togliersi la vita o potesse fare altri gesti gravi. Ma dopo 24 ore Lorenzo Carbone, 50 anni, è invece tornato a casa sua, a Spezzano di Fiorano Modenese, in piazza delle Rose. E davanti a casa è stato intercettato da un giornalista di Pomeriggio 5, Fabio Giuffrida. Tra le lacrime, l'uomo ha confessato l'omicidio e lo ha fatto in diretta televisiva. Poi il giornalista della trasmissione condotta da Myrta Merlino ha chiamato i carabinieri che lo hanno portato in caserma, dove è stato interrogato formalmente. Verrà preso un provvedimento cautelare a suo carico. Rispondendo alle domande del giornalista, l'uomo ha ammesso di aver strangolato la madre ottantenne, Loretta Levrini. ""Non so perché l'ho fatto"", ha detto, visibilmente provato. Non è chiaro dove sia stato nelle ore in cui era ricercato, in particolare nella zona della Bocciofila di Fiorano e controllando fossi e canali del territorio. ""Sono stato a Pavullo - ha detto sempre ai microfoni - così, per allontanarmi"". Poi ha raccontato nei dettagli anche come ha strangolato la madre, con un laccio, dopo aver provato in altri modi. ""Non so perché l'ho fatto"", ha ripetuto, singhiozzando. Loretta Levrini era stata trovata ieri pomeriggio dall'altra figlia, verso le 17, quando questa era andata a farle visita come ogni fine settimana. L'anziana era sul letto, strangolata con un laccio, presumibilmente nel corso della mattinata di domenica. La figlia (e sorella dell'indagato) ha avvisato una vicina e poi sono state allertate le forze dell'ordine, per le ricerche e le indagini, coordinate dal pm Giuseppe Amara. Fin da subito i sospetti sono stati indirizzati su Carbone, risultato essere irreperibile. Secondo chi li conosceva era una famiglia riservata, con la mamma anziana e con qualche patologia e il figlio convivente disoccupato da tempo. Non risulta seguito dai servizi sociali del territorio. Sabato, come faceva quasi tutti i weekend, era andato a prendere le pizze per lui e per la madre."
2,Ansa,2024-09-23,"
                                    Rivisto al ribasso il Pil del 2023, al rialzo nel 2022 e 2021. Giorgetti: 'Revisione lieve, Psb non cambia'
                                  "," L'economia italiana è cresciuta negli ultimi tre anni più del previsto ma l'impatto sulla manovra potrebbe essere minimo, quasi impercettibile.L'attesa revisione dei conti economici nazionali operata dall'Istat mostra un Pil aumentato anno dopo anno più del previsto e arrivato nel 2023 in termini assoluti a 2.128 miliardi, un livello superiore ai massimi toccati prima della crisi finanziaria del 2008. L'impatto sui conti pubblici è stato conseguente: il deficit è passato dal 7,4% al 7,2% e il debito è sceso in maniera ancora più vistosa, dal 137,3% stimato la scorsa primavera al 134,6%. Le nuove stime, entrate nel dibattito politico in vista della messa a punto del Piano strutturale di bilancio nella speranza di molti di ottenere dalla statistica un tesoretto utile per la manovra, non sembrano però avere un effetto immediato e di portata significativa su quest'anno e i successivi. Dal punto di vista tecnico, l'Istat non si sbilancia, parlando di ""una dinamica sottostante che sostanzialmente rimane confermata"", nonostante il livello del Pil sia salito oltre le previsioni iniziali. Dando una lettura un po' più politica, Lucia Albano, sottosegretaria al Mef in quota Fdi, vede invece nel miglioramento dei conti pubblici ""una maggiore flessibilità"" per la manovra. Con un'interpretazione che non coincide però con quella di Giancarlo Giorgetti. Per il ministro dell'Economia, la revisione ""è di lieve entità"" e non cambia i principi e il quadro del Piano strutturale di bilancio già esaminato dal consiglio dei ministri del 17 settembre. Il Psb sarà quindi ora semplicemente ""rifinito"" alla luce dei nuovi numeri. Il messaggio a partiti e ministri resta dunque quello già recapitato qualche giorno fa: di tesoretti non ce ne sono. Effettivamente l'impatto sul 2024 è estremamente complicato da calcolare. Innanzitutto perché, se da una parte l'Istat ha rivisto al rialzo il valore nominale del Pil sia del 2021 che del 2022 e del 2023 (influenzando in positivo il deficit e il debito che si calcolano proprio con il Pil al denominatore), dall'altra ha alzato il tasso di crescita solo per i primi due anni, tagliando invece quello dell'ultimo. In pratica, nonostante lo scorso anno il prodotto interno lordo italiano sia cresciuto di 43 miliardi in più rispetto alle stime di aprile, arrivando appunto a sfiorare i 2.130 miliardi, la crescita dell'economia è stata dello 0,7% e non dello 0,9% come calcolato finora. Il confronto con il 2022 rivisto al rialzo porta infatti ad un ridimensionamento della percentuale di variazione. Alla luce dei nuovi numeri, per l'Istituto di statistica potrebbe esserci ""solo un effetto scala e non sui tassi crescita"". Giorgia Meloni ha del resto già anticipato che il governo crede di poter raggiungere una crescita dell'1% come indicato nei tendenziali dello scorso Def. Come annunciato subito dopo il consiglio dei ministri che ha avviato l'esame del Psb, il defict dovrebbe invece rientrare progressivamente fino a scendere sotto il 3% entro il 2026, anche se il percorso potrebbe essere reso più arduo dalla volontà espressa da Giorgetti di rendere strutturale il taglio del cuneo. Infine, come richiesto dall'Europa, la spesa dovrebbe ridursi dell'1,5% l'anno, anche se - evidenzia Lorenzo Codogno - la revisione al ribasso della spesa corrente operata oggi dall'Istat per il 2023 potrebbe rendere ""un po' più difficile"" ridurre l'indicatore già nel 2024. I numeri completi arriveranno a breve all'attenzione dei parlamentari. Non è ancora certo che il Piano debba tornare in Cdm: mercoledì pomeriggio sarà illustrato alle parti sociali e poi potrebbe essere trasmesso direttamente alle Camere. In alternativa potrebbe essere riesaminato dai ministri nella prossima riunione di governo al momento programmata per venerdì. "
3,Ansa,2024-09-23,"
                                Voleva sparare a Trump, 'Era un tentativo di assassinio'
                              ","L'uomo arrestato vicino al campo da golf di Donald Trump a West Palm Beach ha lasciato una nota a un amico alcuni mesi fa che diceva: ""Questo era un tentativo di assassinio"". Lo riporta il Washington Post citando i documenti depositati in tribunale. Ryan Routh è stato arrestato il 15 settembre dopo che la canna del suo fucile è stata avvistata dal Secret Service che è intervenuto e lo ha messo in fuga. Routh è stato fermato poco dopo dalla polizia.Ryan Routh, l'uomo che voleva uccidere Trump, in un biglietto lasciato alcuni mesi prima aveva esortato altri a ""finire il lavoro"" e offerto 150.000 dollari di ricompensa a chiunque avesse ucciso il candidato repubblicano. Lo riportano i media americani."
4,Ansa,2024-09-23,"
                                'Investimenti a rischio con le polizze anticalamità'
                              ","Gli industriali lanciano l'allarme sull'ipotesi di una polizza obbligatoria contro i danni del clima, mentre dallo schema di decreto interministeriale illustrato al Mimit emerge che l'obbligo per le imprese entrerà in vigore il primo gennaio 2025.  ""Stiamo dialogando col ministro Giorgetti: stiamo dicendo che potrebbe diventare un grande problema, perché potrebbe accadere che nei territori dove ci sono problemi gli industriali non investano più. Vuol dire desertificare pezzi del territorio e non ce lo possiamo permettere"", sostiene il presidente di Confindustria Emanuele Orsini, rispondendo a una domanda sulla proposta del ministro della Protezione civile Nello Musumeci di istituire un'assicurazione obbligatoria per gli immobili. Orsini parla da emiliano, a Bologna per l'inaugurazione del Cersaie, a pochi chilometri dalla Romagna colpita dall'alluvione: dal palco invita le forze politiche a non ""fare polemiche"" ma a lavorare ""pancia a terra"" per ""finire i 280 cantieri che sono in corso e i 400 progetti"". Appello che arriva, con parole diverse, anche dal presidente della Cei e arcivescovo di Bologna Matteo Zuppi: ""Chiediamo alle istituzioni di intervenire, con tempestività ed efficacia, a sostegno delle famiglie e del territorio che ha mostrato, di nuovo, tutta la sua fragilità: le accuse vicendevoli e i proclami lascino il posto a misure adeguate, scelte lungimiranti e azioni concrete"". Ma mentre in Emilia-Romagna la Regione informa che le rotture sono state chiuse, i primi interventi urgenti sono stati terminati e gli evacuati sono scesi a circa 600, il confronto (e lo scontro) politico ormai si è spostato a Roma. Oggi a palazzo Piacentini, alla presenza del ministro delle Imprese Adolfo Urso, è stato illustrato il decreto interministeriale che dall'anno prossimo obbligherà le imprese ad assicurarsi dai rischi catastrofali: il provvedimento prevede ""premi proporzionali ai rischi tenendo conto delle caratteristiche del territorio e della vulnerabilità dei beni assicurati"". Le compagnie assicurative, entro i limiti della propria tolleranza al rischio e in coerenza col fabbisogno di solvibilità globale, non potranno rifiutarsi di stipulare polizze con le imprese. Sace Spa potrà riassicurare il rischio assunto dalle compagnie assicurative mediante la sottoscrizione di apposite convenzioni, a condizioni di mercato. ""L'introduzione dell'obbligo di assicurazione consentirà alle nostre imprese di tutelare al meglio sia la produzione che l'occupazione"", commenta Urso. A Bologna, detto delle obiezioni di Orsini, anche il ministro dell'Ambiente Gilberto Pichetto Fratin mostra prudenza sulla possibilità di un obbligo assicurativo per le case: ""Non c'è stata riunione nei Consigli dei ministri in cui si è parlato di polizze sugli edifici civili - mette le mani avanti - Sulle imprese c'è ed è obbligatoria. Io credo che si debba lavorare su questo con dei criteri di compartecipazione e volontarietà"". Parla di ""riflessioni in corso"" il sottosegretario al Mef Federico Freni, secondo cui ""è ovvio che non si possa imporre al cittadino"" la sottoscrizione. Dall'opposizione va all'attacco il presidente del M5s Giuseppe Conte: ""Le polizze obbligatorie per rischi catastrofali attualmente non sono neppure stimabili"", sottolinea, parlando di ""dilettanti veri, che sbaragliano l'Italia""."
5,Ansa,2024-09-23,"
                                Signorini torna libero, niente incarichi per 12 mesi
                              ","Era stato l'unico a finire in carcere lo scorso 7 maggio, quando è deflagrata l'inchiesta che ha terremotato la Regione Liguria, ed era l'unico ancora agli arresti domiciliari. Quattro mesi dopo Paolo Emilio Signorini, l'ex presidente dell'Autorità portuale ed ex ad di Iren, torna un uomo libero. Il giudice Matteo Buffoni ha disposto però nei suoi confronti il divieto di esercitare impresa o ricoprire uffici o incarichi direttivi in imprese per 12 mesi. E' ancora attesa, invece, la data per l'udienza dei patteggiamenti dello stesso Signorini, dell'ex governatore Giovanni Toti e dell'imprenditore Aldo Spinelli. L'ex manager pubblico era rimasto nel carcere di Marassi fino al 16 luglio, per poco più di due mesi: l'accusa nei suoi confronti è di aver preso soldi da Spinelli in cambio di concessioni portuali. Il giudice aveva poi concesso i domiciliari, accogliendo la richiesta degli avvocati Enrico e Mario Scopesi. Da allora era rimasto in un appartamento messo a disposizione dei familiari con una delle figlie a provvedere alle sue esigenze. Nelle scorse settimane Signorini ha accettato di patteggiare una pena a tre anni e cinque mesi, con la confisca di quasi 104 mila euro. Anche Spinelli e Toti hanno deciso di patteggiare: tre anni e due mesi il primo, due anni e un mese (convertiti in 1.500 ore di lavori di pubblica utilità) il secondo. Ma le condanne potrebbero aumentare di qualche mese visto che potrebbero essere contestati episodi corruttivi emersi nel corso delle indagini ma approfonditi dalla Guardia di Finanza, coordinata dai pubblici ministeri Federico Manotti e Luca Monteverde, solo dopo la richiesta di giudizio immediato. La data per i patteggiamenti, con ogni probabilità, sarà fissata subito dopo le elezioni regionali di fine ottobre in Liguria. Dopo il patteggiamento, per Signorini e Spinelli bisognerà aspettare il passaggio in giudicato della sentenza, a meno che uno dei due non decida di impugnare in Cassazione solo per prendere tempo, e poi deciderà il tribunale di Sorveglianza come fare scontare la pena. Con la riforma dell'allora ministro Marta Cartabia, per le condanne tra i 3 e i 4 anni, è prevista la possibilità di chiedere, in alternativa agli arresti domiciliari, l'affidamento ai servizi sociali. Per quanto riguarda Toti sarà lui a indicare al giudice presso quale struttura svolgere i lavori di pubblica utilità in base alle onlus accreditate o convenzionate con il Tribunale. L'ex presidente potrebbe svolgere lavori anche per oltre 15 ore settimanali e, forse, anche tramite smart-working. Toti sarà soggetto a controlli sul suo operato tramite l'Uepe (Ufficio esecuzione penale esterna) che dovrà verificare lo svolgimento dei lavori di pubblica utilità."
6,Ansa,2024-09-23,"
                                Kiev rivendica, 'aperto un nuovo varco a Kursk'. Mosca preme in Donbass
                              ","Le unità della 957ma brigata d'assalto aviotrasportate hanno sfondato una sezione del fronte al confine russo nella regione di Kursk. Lo riporta RBC-Ucraina riprendendo il dipartimento di comunicazione del comando delle forze armate dell'Ucraina su Telegram.   ""E' la seconda operazione riuscita di sfondare il confine russo dall'inizio dell'operazione nel territorio della regione russa di Kursk"", si legge nel messaggio. Il dipartimento delle comunicazioni non specifica esattamente dove nella regione di Kursk è stato sfondato il fronte.    La Germania non toglierà le limitazioni all'uso delle armi tedesche a Kiev sul territorio russo: è quello che ha ribadito il cancelliere tedesco Olaf Scholz, rispondendo sul tema ai giornalisti a New York, poco prima di incontrare Volodymyr Zelensky. ""Abbiamo preso alcune decisioni per noi molto chiare: non procederemo a rimuovere le limitazioni"" sull'impiego delle armi di ampia portata, ha affermato il Kanzler, ""questa mia posizione personale non è negoziabile"". A una domanda su cosa farà Berlino se gli Usa solleveranno dette limitazioni, Scholz ha rimarcato: ""noi non lo faremo, e con buone ragioni"". ""Scranton, Pennsylvania. Ho visitato uno stabilimento che produce proiettili di artiglieria da 155 mm. Ora, per i nostri guerrieri che stanno difendendo non solo il nostro Paese, non solo l'Ucraina, lo stabilimento aumenterà la produzione"". Lo scrive su X il presidente ucraino Volodymyr Zelensky in visita negli Usa. ""Ho iniziato la mia visita negli Stati Uniti esprimendo la mia gratitudine a tutti i dipendenti dello stabilimento e raggiungendo accordi per espandere la cooperazione tra la Pennsylvania e la nostra Zaporizhzhia. È in posti come questo che puoi davvero sentire che il mondo democratico può prevalere. Grazie a persone come queste, in Ucraina, in America e in tutti i paesi partner, che lavorano instancabilmente per garantire che la vita sia protetta"", ha concluso."
7,Ansa,2024-09-23,"
                                  
                                  Referendum sulla cittadinanza, sito in tilt. Il Pd presenta una proposta su ius soli e scholae
                                ","La piattaforma digitale istituita dal ministero della Giustizia per la raccolta delle firme per i referendum ha ripreso regolarmente a funzionare. Il blocco segnalato in queste ore era dovuto ad una richiesta eccezionale di accessi che ha portato ad oltre sessantamila tentativi in un'ora, causando il blocco del sistema. Lo rende noto il ministero dopo le segnalazioni di alcuni promotori della raccolta firme per il referendum cittadinanza.     I tecnici del Dipartimento per l'innovazione tecnologica della giustizia, tramite la Direzione generale dei sistemi informativi automatizzati, aggiunge via Arenula, hanno lavorato per escludere qualsiasi tentativo di hackeraggio della piattaforma e, dopo le opportune verifiche e i test, il portale ha ripreso regolarmente a funzionare. In mattinata  il segretario di +Europa, Riccardo Magi aveva denunciato sui social: ""Stavamo viaggiando a un ritmo di circa 10mila firme all'ora quando la piattaforma pubblica per la raccolta firme del ministero è andata in tilt… per le troppe firme. Da circa due ore migliaia di persone stanno provano a firmare per il Referendum Cittadinanza senza successo, ricevendo messaggi di errore. Gravissimo che una piattaforma governativa, pensata per questo obiettivo, non riesca a tenere il flusso delle firme"". "
8,Ansa,2024-09-23,"
                                  
                                  Mattarella a Piacenza: 'Non schierarsi con un sì o un no, bisogna pensare'
                                ","Il presidente della Repubblica Sergio Mattarella accolto da un forte e lungo applauso, quasi due minuti, all'arrivo a Palazzo Gotico a Piacenza dove partecipa all'evento ""A scuola per vivere la meraviglia"", parte del programma Scuole del Festival del Pensare contemporaneo che si chiude con questa cerimonia. L'evento, nel Salone monumentale, alla presenza di circa 350 studentesse e studenti provenienti da tutta Italia che presentano con dei video e degli interventi i risultati dei laboratori organizzati nell'ambito del Festival. Lo sport uno dei temi principali. Al presidente i ragazzi hanno rivolto dei pensieri con delle lettere. L'appuntamento - col contributo del ministero dell'Istruzione e del Merito - è il culmine dei laboratori di didattica esperienziale - legati dal filo conduttore del Festival, ""Vivere la meraviglia, tra stupore e spavento"". Coinvolti 35 istituti provenienti da 13 regioni. Tra loro nove scuole piacentine che hanno seguito il percorso ""Immaginare il contemporaneo"" scrivendo otto ""lettere di futuro"" indirizzate al capo dello Stato. Alcune vengono portate alla sua attenzione questo pomeriggio. Dopo questa visita a stretto giro il capo dello Stato è atteso al Municipale per il concerto in occasione dei 220 anni del Teatro. Occorre ""pensare e riflettere e non schierarsi con un sì o no su opinioni altrui. Questo è un esercizio di cittadinanza: la nostra Carta esorta ad offrire un contributo e lo si può fornire se si pensa, se si pensa in proprio e se si elabora una capacità di proposta. Non è facile mai costruire il futuro ma è davvero questo che chiede la costituzione"". Lo ha detto il presidente della Repubblica Sergio Mattarella parlando al Festival.  'Sempre di più - ha detto il presidente -  siamo ""indotti a correre come se vi si fosse costretti dalle convenzioni. Pensavo stamattina alle tante app che forniscono opportunità ma anche il rischio di essere passivi, per questo è sempre bene pensare in proprio, cosa che è fondamentale in questa che è la società della velocità. Perfino in vacanza abbiamo ritmi frenetici. C'è un grande scienziato, Lamberto Maffei, che ha fatto l'elogio della lentezza invitando a riappropriarsi del proprio tempo. Bisogna avere rispetto del proprio tempo. La lentezza, è il titolo di un libro di Milan Kundera e il suo messaggio è che la lentezza consente di ricordare. Naturalmente non è un elogio dell'inerzia"". ""Nel corso della storia ci sono state molti interrogativi davanti alle grandi svolte, mai c'è stata però una svolta nel pensiero. Questo riguarda direttamente ciascuno di noi, c'è una cosa che distingue in modo insormontabile l'uomo e le macchine: le macchine sono replicabili, ciò che distingue la mente umana è la sua irripetibilità e la sua unicità"". ""Ogni generazione è chiamata a suo modo a scoprire e vivere il rapporto con la natura: la terra non ha risorse infinite. Mi è piaciuto l'esempio che avete fatto della 'farfalla di Tokyo': c'è in esso un richiamo all'imprevedibilità degli eventi ma anche all'imprevedibilità che è una meraviglia della vita che va raccolta...continuate a battere le ali!"", ha concluso il presidente  Mattarella. LA DIRETTA "
9,Ansa,2024-09-23,"
                                  
                                  Il legale dei Cecchettin: 'Rimborso stimato in un milione'. Sentenza il 3 dicembre
                                ","Sarà un processo lampo quello per Filippo Turetta, lo studente ventiduenne reo confesso dell'omicidio dell'ex fidanzata Giulia Cecchettin, avvenuto l'11 novembre 2023. A favorire l'iter, dopo la prima udienza tecnica di oggi in Corte d'Assise a Venezia, la scelta del rito immediato, decisa dall'avvocato difensore Giovanni Caruso e il successivo accordo tra le parti, avvallato dal collegio presieduto da Stefano Manduzio, che - salvo inciampi - porterà alla sentenza il 3 dicembre prossimo.    La difesa di Turetta voleva evitare la spettacolarizzazione mediatica del dibattimento. La tragica fine di Giulia è assurta nell'opinione pubblica a simbolo della lotta ai femminicidi e, per converso, Turetta è divenuto oggetto della curiosità morbosa dei media. Non c'è stato atto dell'inchiesta, degli interrogatori, degli accertamenti forensi che non sia finito in un modo o nell'altro su giornali, social e contenitori pomeridiani della tv. Così oggi, come previsto, Filippo non si è fatto vedere in aula, su consiglio del suo avvocato, Giovanni Caruso. Anche il procuratore di Venezia, Bruno Cherchi, ha varcato la soglia dell'aula per seguire una prima fase dell'udienza. ""Il processo è sulle responsabilità personali - ha detto - E' un processo non al femminicidio, ma a Filippo Turetta. Non è uno studio sociologico, ma un accertamento delle responsabilità"". ""Il processo - ha concluso Cherchi - si deve svolgere nelle aule di Tribunale, nel rispetto anche dell'imputato"" Assente Turetta, l'attenzione di pubblico e giornalisti è stata catalizzata quindi dalla presenza di Gino Cecchettin, il papà di Giulia, che ha detto di attendersi ""una sentenza giusta"" e di aver piena fiducia nelle decisioni della Corte. L'appuntamento con Turetta, ha chiarito l'avvocato Caruso, è però solo rinviato: ""Mi attiverò - ha detto - affinché venga in aula per rispondere ai giudici. Certo, non oggi, ma quando sarà il momento"". Filippo quindi arriverà in Assise in una delle prossime udienze per essere interrogato. Nel frattempo Caruso ha rinunciato all'unico teste presentato, il consulente di parte, un'anatomopatologa, che aveva partecipato all'effettuazione dell'autopsia sul corpo di Giulia. Questa mossa ha portato a cascata alla rinuncia della ventina di testimoni da parte del Pm Andrea Petroni, con il placet dei legali dei familiari della ragazza. La prima giornata è stata dunque dedicata all'acquisizione del fascicolo con le prove del Pubblico ministero, la lista dei testimoni e il vaglio delle parti civili. L'udienza, tra dibattimento e camere di consiglio, si è chiusa dopo sei ore. Posti limitati nell'aula C del nuovo Tribunale di Venezia, 18 per le parti processuali e 40 equamente divisi tra pubblico e giornalisti. Le telecamere della Rai - uniche ammesse in aula dal presidente - hanno riversato i filmati a tutte le altre reti. La giuria della Corte d'Assise è composta da sei uomini, tra cui il presidente, e quattro donne, tra cui il giudice a latere. Il collegio ha respinto le richieste di costituzione come parti civili nel processo delle associazioni ""Penelope"", ""Differenza donna"", ""Punto Ups"", ""Prevenzione 'Marianna"" e ""I care you care"", e allo stesso modo ha escluso i Comuni di Vigonovo, dove Giulia viveva, e di Fossò, dove è avvenuto l'omicidio. Questo anche sulla base della posizione della difesa dell'imputato che, favorevole ad un processo rapido, ha richiamato l'insussistenza del diritto, alla luce della recente legislazione, di ampliare il numero delle parti.  La scelta del processo ""breve"", senza richiesta di perizia psichiatrica per l'imputato, è legata, ha sottolineato Caruso ""al percorso di maturazione personale di Filippo del gravissimo delitto commesso"" con possibilità in futuro, ""non certo in tempi brevi perché siamo al primo grado"" dell'avvio di un percorso riparativo per Turetta. Il presidente Manduzio, inserendo l'udienza odierna nel fascicolo del Pm, ha quindi stabilito la calendarizzazione: Turetta sarà sentito tra il 25 e il 28 ottobre, quindi sarà la volta della discussione, il 25 e 26 novembre, per chiudere con le eventuali repliche e sentenza il 3 dicembre. Durante l'udienza il legale di Elena Cecchettin, Nicodemo Gentile, ha fatto sapere che Gino Cecchettin chiederà un milione di euro di risarcimento."
10,Ansa,2024-09-23,"
                                  
                                  A Milano chiesa gremita per i funerali di Paola Marella. Il marito: 'Sei la nostra luce'
                                ","Chiesa gremita per i funerali di Paola Marella, architetto e conduttrice televisiva tra i primi volti di Real Time, che si sono celebrati questa mattina a Milano. Nelle prime file della chiesa di San Marco, nel quartiere Brera, davanti alla bara sulla quale è stata apposta una composizione di fiori bianchi, sedevano il figlio Nicola, il marito Domenico, gli altri familiari e gli amici più stretti.   ""Sei la nostra luce"", ha detto il marito durante la celebrazione funebre. ""Paola è stata la luce degli amici, della sua Milano, di molta gente che non la conosceva. Faceva un lavoro normale"", l'agente immobiliare. ""Quando ha cominciato era una professione un po' così, che lei ha nobilitato con la sua professionalità. Poi è entrata in televisione, era il suo posto. Era solare, un'amica per tutti, un supporto, sempre presente. La sua luce resta, non dimenticatela"".   Don Luigi Garbarini nell'omelia ha parlato della ""discrezione"" della conduttrice, morta a 61 anni dopo una lunga malattia, perché ""anche negli ultimi giorni al San Raffaele, mentre la città sfilava - ha detto il parroco -, Paola era ferma nel suo letto, nella sua eleganza, e mostrava il suo modo di essere"". ""Siamo stati compagni di viaggio e antesignani di questa nuova televisione che, nel mondo suo dell'immobiliare e nel mondo mio della cucina, ha preso piede vent'anni fa"". Con queste parole il cuoco e conduttore televisivo Alessandro Borghese ha ricordato Paola Marella fuori dalla chiesa. ""È un'amica che se ne va. Ciao Paola"", ha aggiunto commosso, mandandole un bacio con la mano."
11,Ansa,2024-09-23,"
                                    Gli atleti di Parigi 2024 al Colle, Mattarella: 'Sport eccellente'
                                  ","Il presidente della Repubblica, Sergio Mattarella, ha ricevuto al Quirinale i medagliati Olimpici e Paralimpici dei Giochi di Parigi 2024 e quest'anno, per la prima volta, anche le atlete e gli atleti italiani che si sono classificati al quarto posto. La cerimonia si è aperta con l'esecuzione dell'Inno nazionale e la proiezione di un video dal titolo ""Parigi 2024"" realizzato da Rai Sport. Sono intervenuti il presidente del Comitato Olimpico Nazionale Italiano, Giovanni Malagò e il presidente del Comitato Italiano Paralimpico, Luca Pancalli.    Successivamente gli Alfieri della squadra olimpica, Arianna Errigo e Gianmarco Tamberi, e l'Alfiere della squadra paralimpica, Ambra Sabatini, hanno restituito al Capo dello Stato le Bandiere nazionali con le firme degli atleti vincitori di medaglia olimpica e paralimpica. Il presidente Mattarella ha rivolto un saluto ai presenti ed ha quindi consegnato agli atleti una medaglia ricordo. All'incontro hanno partecipato i dirigenti del CIO, del CONI e del CIP, i Commissari tecnici delle discipline vincitrici di medaglie, e i vertici delle Forze Armate e dei Corpi dello Stato in rappresentanza dei rispettivi Gruppi sportivi.  ""Risalta l'eccellente stato di salute dello sport italiano, chiara dimostrazione della qualità delle nostre squadre"", ha detto il presidente della Repubblica, Sergio Mattarella, che ha parlato di un ""evento sportivo in buona salute e in crescita costante, da sostenere in ogni modo"". L'Italia ha ""fatto ancor meglio di Tokyo"" ed ""era difficile"", ha aggiunto. Questo incontro al Quirinale ""desidera prolungare la festa dello sport che è iniziata con la consegna delle bandiere e si è sviluppata nei giochi"" di Parigi, ""ne vorrebbe riprendere lo spirito, quello spirito coinvolgente e emozionante che avete tutte e tutti così bene interpretato e fatto vivere"", ha premesso Mattarella. ""Colpisce che l'Italia abbia raccolto ogni giorno medaglie, cosa inimmaginabile"" per le ""esperienze"" passate. ""E il fatto di essere l'unico paese ad avere questa caratteristica - ha aggiunto Mattarella rivolto al presidente del Coni Giovanni Malagò - è davvero motivo di soddisfazione"".    ""Le conferme"" della buona salute dello sport italiano ""continuano, come quella fornita ieri da Filippo Ganna e Edoardo Affini nei mondiali di ciclismo"", ha spiegato il capo dello Stato.  ""Vorrei dire a Gianmarco Tamberi e a Ambra Sabatini che loro le medaglie le hanno conquistate con la loro generosa partecipazione e l'affetto di tutti"", ha detto ancora il presidente della Repubblica.  Il presidente della Repubblica ha donato una medaglia agli azzurri e alle azzurre andati sul podio, e che hanno ottenuto il quarto posto nelle rispettive prove, alle olimpiadi e paralimpiadi di Parigi. Il capo dello Stato ha stretto la mano e si è complimentato con tutti gli azzurri applaudendoli uno per uno e ha scambiato qualche parola in più con alcuni di loro, come Assunta Legnante, Rigivan Ganeshamoorthy e Gregorio Paltrinieri.    Mattarella ha sottolineato ""la presenza, accanto a chi ha raggiunto l'emozione di una medaglia, di coloro che hanno conquistato il quarto posto. Non solo perché rappresentano tutte le atlete e gli atleti che, pur senza salir sul podio, hanno partecipato. Questo è lo spirito olimpico"". Ma ""anche raffigurare la grande solidità con cui il nostro movimento sportivo si è presentato a Parigi. Le medaglie non sono dovute a singoli campioni isolati"", ha detto. ""Presidente Mattarella, lei è stato la nostra prima medaglia d'oro ai Giochi di Parigi"", ha ringraziato così il presidente del Coni, Giovanni Malagò, il capo dello Stato per la sua presenza alle Olimpiadi. ""Lei - ha proseguito Malagò - è sempre stato vicino, ma questa volta è stato presente: è venuto al Villaggio, ha seguito le gare, questo ha spinto i nostri atleti. E durante la cerimonia ha sfidato le condizioni meteo per vedere sfilare il tricolore"", ha concluso Malagò rievocando il Mattarella sotto la pioggia e facendo sorridere il Capo dello Stato. ""I risultati non si ottengono per caso ed il successo di Parigi è stato straordinario, abbiamo superato anche la Francia"". Luca Pancalli, presidente del Comitato italiano paralimpico, così ha esordito durante la cerimonia al Quirinale. ""La sua presenza alla cerimonia di apertura dei Giochi Paralimpici è stata per noi estremamente importante - ha proseguito rivolgendosi al presidente della Repubblica Mattarella - perché vivere con loro, a mensa, è stato un ulteriore segno di riconoscimento e di rispetto. In partenza avevamo tanti sogni e ambizioni, quella di Parigi è stata una edizione rivoluzionaria e noi potremo dire 'c'eravamo' e ricordare che il presidente Mattarella era lì con noi"". In precedenza Pancalli aveva rivolto un particolare ringraziamento a Rai2, che ""con la rete paralimpica ci ha permesso di entrare nelle case degli italiani, che si sono incuriositi, appassionati, innamorati. Secondo i dati la fascia di età più interessata è stata quella sotto i 35 anni"". Il pallone della finale olimpica di pallavolo femminile, autografato da tutte le atlete vincitrici a Parigi del primo storico oro, è stato donato al presidente Mattarella, grande appassionati della disciplina, nel corso della cerimonia al Quirinale. Al Capo dello Stato è stato donato anche il disco usato nella finale paralimpica dall'azzurro Rigivan Ganeshamoorthy, divenuto famoso per il suo risultato accompagnato da tre record mondiali in una sola gara."
12,Ansa,2024-09-23,"
                                    La dichiarazione semplificata vola, scelta da 1 cittadino su 2
                                  ","Vola la nuova dichiarazione precompilata semplificata. Secondo i primi dati, forniti dalla Agenzia delle Entrate, oltre il 50% dei modelli già restituiti al Fisco è stato trasmesso con la nuova modalità semplificata, che guida l'utente con un percorso più facile e parole di uso comune. Tra i 730 semplificati più di 4 su 10 sono stati accettati dai cittadini senza modifiche. Al termine per l'invio, fissato al prossimo lunedì, 30 settembre, manca una settimana.     Da quest'anno, ricorda l'Agenzia delle Entrate, chi ha i requisiti per presentare il 730 può scegliere, in alternativa alla modalità tradizionale, la nuova compilazione semplificata per visualizzare le informazioni all'interno di un'interfaccia senza campi e codici e più facile da navigare. In questo caso, è il sistema a inserire automaticamente i dati all'interno del modello, come validati o integrati/modificati dal contribuente.     Da un primo bilancio, più della metà dei 730 sono stati inviati in modalità semplificata, il 52%. Sempre considerando i 730 semplificati, il 42% sono stati accettati così come predisposti dal Fisco.     Per consultare e inviare il proprio modello occorre entrare nell'applicativo, disponibile sul sito dell'Agenzia, tramite Spid, Carta d'identità elettronica (Cie) o Carta nazionale dei servizi (Cns). Resta ferma la possibilità di ""affidare"" la propria dichiarazione a un familiare o una persona di fiducia: è possibile attivare l'abilitazione direttamente online nella propria area riservata, inviando una pec o ancora facendo richiesta presso un qualsiasi ufficio dell'Agenzia. Il 730 precompilato deve essere inviato entro il 30 settembre 2024; un mese in più per il modello Redditi, la cui deadline è fissata al 31 ottobre.     "
13,Ansa,2024-09-23,"
                                    In settimana due perturbazioni, poi il ritorno del sole
                                  ","   Due perturbazioni e il ritorno dell'anticiclone africano. E' quadro del meteo che, secondo Antonio Sanò, fondatore del sito www.iLMeteo.it, caratterizzerà questa settimana. La prima perturbazione, in transito in queste ore, interesserà gran parte delle regioni, la seconda colpirà soprattutto il nord.    ""Tra lunedì e martedì - spiega - la prima perturbazione interesserà quasi tutte le regioni. Nello specifico la giornata odierna sarà la più perturbata con precipitazioni diffuse e anche forti in Pianura Padana, su Toscana, Umbria, Lazio e Campania. Mentre martedì la perturbazione sfilerà verso levante interessando ancora il nordest e nelle prime pure la Lombardia. Un campo di alta pressione a matrice subtropicale, invece, inizierà a conquistare il sud con temperature in aumento"".    L'anticiclone africano si rafforzerà ulteriormente da mercoledì in poi regalando un tempo stabile, soleggiato e addirittura molto caldo su tante regioni centro meridionali.     ""A Roma, Ancona, Terni e Pescara - continua Sanò - si torneranno a toccare i 28-29°C, mentre al Sud addirittura i 33-35°C, specie in Sicilia"". Situazione diversa invece al nord che sarà sempre bersagliato dalle perturbazioni atlantiche: la seconda arriverà mercoledì pomeriggio/sera e poi giovedì con rovesci diffusi e forti soprattutto su Alpi, Prealpi e alte pianure. Soltanto a partire da venerdì 27 e nel successivo weekend l'alta pressione potrebbe abbracciare anche il nord.     Nel dettaglio   - Lunedì 23. Al nord: tempo via via più piovoso dappertutto. Al centro: peggiora su Toscana, Umbria, Lazio, a tratti sulle Marche, migliora in Sardegna. Al sud: maltempo in Campania, rovesci e schiarite altrove.    - Martedì 24. Al nord: instabile sul Triveneto, nubi irregolari altrove. Al centro: via via meno instabile ovunque. Al sud: in prevalenza soleggiato e caldo.    - Mercoledì 25. Al nord: peggiora su Alpi e Prealpi, nubi sparse altrove. Al centro: cielo a tratti nuvoloso, clima caldo. Al sud: bel tempo prevalente e caldo.    - Tendenza: giovedì con piogge al Nord e caldo estivo al Centro-Sud, poi più sole per tutti."
14,Ansa,2024-09-23,"
                                    Springsteen compie 75 anni, festa per l'inossidabile Boss
                                  ","Bruce Springsteen compie 75 anni, anni pieni di tutto, fama, sudore, povertà, ricchezza e sperimentazione. Impossibile racchiudere una vita così densa in una narrazione che deve rispettare i tempi cinematografici ma ci prova il biopic firmato da Thom Zimny: Road Diary: Bruce Springsteen and Street Band, presentato al Festival Internazionale del Cinema di Toronto. Nel documentario ci sono le sessioni di prova della band degli esordi, la carriera musicale e l’umanità della malattia nel racconto della moglie del Boss Patti Scialfa che rivela un dramma finora rimasto segreto: soffre da qualche anno di mieloma multiplo, un cancro del sangue diagnosticatole nel 2018 che ancora non ha una cura definitiva. Per i suoi 75 anni, la sorella Pam ha pubblicato sul profilo Instagram del fratello un video celebrativo accompagnate da solo 5 parole: ""Can you feel the spirit?"" Doverosa una digressione anagrafica per capire chi è Springsteen e dove si è formato. Nato a Freehold, nel New Jersey, il 23 settembre 1949, è un cantautore atipico che ha saputo interpretare con la sua musica le crisi americane, dagli anni di Nixon al pantano vietnamita, alla tragedia delle Twin Towers. Nella sua vita non ha fatto altro. ""Nei miei brani racconto la vita dei lavoratori anche se non ho mai lavorato in vita mia"" confessò anni fa con la sua autoironia. Si è formato nei locali del Jersey Shore e della scena musicale di Asbury Park degli anni '60. E lì, durante session che finivano all'alba, che ha imparato i fondamenti del mestiere e soprattutto ha imparato a memoria lo sterminato repertorio su cui ha costruito parte della sua leggenda. La sua gioventù è corsa via tra sogni di rock'n'roll e pochi soldi, in una situazione di naturale integrazione etnica che è l'opposto dell'America di Trump e delle teorie sovraniste.     L'arrivo al successo non è stato facile: una gavetta dura, l'esordio discografico nel 1973, dopo un provino con il leggendario John Hammond, l'etichetta di ""nuovo Dylan"". Il contratto è per tre album, i primi due non vendono bene. Si arriva al 1975, l'ultima chance. Se l'album va male lo aspetta un futuro da promessa mancata. All'orizzonte c'è un solo concerto. Durante le registrazioni cambia produttore, due membri della band lo abbandonano, nella E Street Band entrano il suo vecchio amico Little Steven Van Zandt, Roy Bittan e Max Weinberg. Bruce vuole un suono che ricordi il Wall of Sound di Phil Spector: sono session interminabili, estenuanti. Ma le sliding doors girano per il verso giusto e il risultato è ""Born to Run"", uno dei dischi più importanti della storia del rock. Non è un caso che ""Born To Run"" sia anche il titolo della sua autobiografia. In realtà da quel momento non tutto sarà così facile. Neanche dopo l'esplosione di ""Born in the Usa"", l'album che gli consegna lo status di super star e una popolarità che ha raggiunto ormai i quattro angoli del mondo.   Bruce è un uomo inquieto incapace di fare compromessi, di cavalcare il successo riproducendo stilemi collaudati: i suoi fan sono abituati a svolte impreviste, momenti di pausa, avventure in altri ambiti, dischi dolenti e oscuri, prove acustiche. Ed è proprio la sua coerenza, la sua naturale empatia, la capacità di fare del rock'n'roll uno strumento di redenzione che lo hanno reso un leader morale. C'è una cosa che ha accompagnato Springsteen in tutta la sua carriera: la sua irresistibile capacità di performer, uno dei più grandi mai apparsi su un palcoscenico. Non sbaglia chi dice che il mondo si divide tra chi ha visto il Boss dal vivo e chi no: i suoi concerti sono leggenda, un rito laico della durata minima di tre ore abbondanti (in Italia ha superato quattro ore) in cui c'è una comunione totale tra la platea e il palco. Bruce celebra questo rito con la forza di chi sa che il palcoscenico è l'unico posto in cui si senta davvero al sicuro. E per chi l'ascolta è cibo per l'anima.   Il 2024 è stato anche l’anno del 40mo compleanno di Born in The USA. Quando uscì fu un trauma per Bruce Springsteen e per buona parte degli springsteeniani. Probabilmente né Bruce né i suoi fan erano preparati a quel successo clamoroso che ne fa uno degli album rock più venduti della storia ma che soprattutto ha trasformato Springsteen in una super star mondiale. Per arrivare a quel traguardo aveva lavorato come un matto, da buon working class hero ma in realtà non gli interessava essere una super star da Mtv: in fondo dopo che finalmente aveva sfondato, nel 1975, con ""Born To Run"", nel 1978 aveva registrato ""Darkness On The Edge Of Town"", un album potente e scurissimo che molti anni più tardi Don Winslow definirà come un grande noir. Per i fan il Boss era un culto, in Italia poi fino a quel momento erano un'enclave gelosissima della fede in quel ragazzo del New Jersey che riusciva a trasformare in musica e parole le loro vite e i loro sogni. ""Born in The U.S.A."" travolse il mondo con la forza di un uragano: per i puristi fu un oltraggio sentire le tastiere, con quel suono così puramente Eighties. Per il mondo intero fu come il canto delle sirene: ""Born Down in a Dead Man's Town"" è l'incipit di un testo durissimo su un reduce del Vietnam che vive il dramma del ritorno a casa, eppure conquistò i quattro angoli del pianeta. Ronald Reagan tentò di appropriarsene per le proprie campagne patriottiche, subito stoppato dal Boss che rifiutò di concedergli i diritti. E poi, ""scandalo nello scandalo"", ""Dancin'in The Dark"", il brano aggiunto a disco chiuso, dopo una tremenda litigata con Jon Landau, il manager-produttore-tutore che aveva chiesto ""un singolo"". Ai fan sembrava un oltraggio quel pezzo ballabile, con il video firmato Brian De Palma con un'adolescente Courtney Cox chiamata sul palco a ballare con il Boss. Oggi la ragazza che sale sul palco a ballare è un rito immancabile, ""You Can't Start a Fire, You Can't Start a Fire Without A Spark"" è un coro altrettanto immancabile.   In realtà le 12 canzoni di quell'album trionfale hanno storie lunghe, come d'abitudine in Springsteen: quello che è nuovo è il sound, più potente, si potrebbe dire esplicito, per la prima volta volutamente legato alla contemporaneità e forse per questo così clamorosamente accolto. Come tutti i capolavori, anche ""Born In The U.S.A."" è una storia fatta di tante storie: come quella di Little Steven Van Zandt, destinato a diventare il Silvio Dante dei Soprano, che registrato quell'album, dopo essere stato accanto a Springsteen dai tempi in cui erano due ragazzi squattrinati che dominavano le session notturne sul Jersey Shore, decise di andare via dalla E Street Band dove poi rientrerà qualche anno dopo. È dedicata a lui, a quell'errore madornale di cui non si è pentito mai abbastanza, la struggente ""Bobby Jean"". Grazie anche al missaggio di Bob Clearmountain, ""Born In The U.S.A."" sembra creato per essere suonato negli stadi: ed è proprio con quella tournée che il 21 giugno 1985 Bruce arrivò in un San Siro pieno all'inverosimile. "
15,Ansa,2024-09-23,"
                                    Quirinale, arriva la Costituzione nella lingua dei segni  
                                  ","In occasione della Giornata Internazionale delle Lingue dei segni, l'Ente Nazionale per la protezione e l'assistenza dei Sordi - ENS, in collaborazione con la Presidenza della Repubblica, ha realizzato un video che illustra, nella lingua italiana dei segni, i principi fondamentali della Costituzione. L'obiettivo è quello di rendere accessibile la Carta Costituzionale a tutti i cittadini. In lingua dei segni per ora sono stati tradotti i primi 12 articoli del testo.     Il video è visibile anche sul sito della Presidenza della Repubblica (www.quirinale.it). A tradurre in lingua dei segni i primi 12 articoli, sono i consiglieri nazionali del Comitato Giovani Sordi Italiani (CGSI): il presidente Yuri Daniele Di Stefano, la vicepresidente Sonja Maria Tomasello, le consigliere Emanuela Arma e Maura Ciardelli. Lo rende noto un comunicato del Quirinale.   "
