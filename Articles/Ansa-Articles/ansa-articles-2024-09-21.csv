,Publication,Title,Content
0,Ansa,"
                              Boccia indagata, perquisita la casa e sequestrato il cellulare
                            ","La procura di Roma ha disposto la perquisizione domiciliare, il sequestro del telefono cellulare e l'acquisizione di materiale informatico nei confronti di Maria Rosaria Boccia dopo la denuncia dell'ex ministro della Cultura Gennaro Sangiuliano. L'attività istruttoria, anticipata da 'Dagospia', è stata confermata all'ANSA ed è stata svolta dai Carabinieri del nucleo investigativo di Roma. Boccia è stata iscritta nel registro degli indagati, come scritto oggi da 'Repubblica'.In base a quanto si apprende la perquisizione è stata svolta nell'abitazione dell'imprenditrice a Pompei. Gli inquirenti avrebbero trovato in casa anche gli occhiali smart, utilizzati in passato da Boccia per effettuare una serie di filmati anche all'interno della Camera dei deputati. Quanto posto sotto sequestro verrà adesso analizzato dai carabinieri che hanno ricevuto la delega dai pm di piazzale Clodio."
1,Ansa,"
                                    Il ministero: nessun rinvio della polizza per le imprese. Salvini: 'No a quella obbligatoria sulla casa'
                                  ","""Lo Stato può dare delle indicazioni, questo vale anche per l'assicurazione, può dare un consiglio, però non viviamo in uno Stato etico, dove lo Stato impone, dove lo Stato vieta o obbliga a fare"", ha detto il vicepremier e ministro dei Trasporti e delle Infrastrutture, Matteo Salvini, parlando ad un evento di Confedilizia a Piacenza, circa l'ipotesi di una assicurazione obbligatoria sulle case contro i danni da maltempo. ""Per quanto riguarda le famiglie e quindi le abitazioni, le case di civile abitazione, c'è aperto un confronto, un ragionamento per capire intanto se le compagnie di assicurazione sono disponibili. Noi puntiamo su un partenariato pubblico privato, poi bisogna decidere se deve essere, come io sostengo almeno nella prima fase, facoltativo"". Così il ministro per la Protezione Civile e le politiche del mare Nello Musumeci interpellato sulle polizze anti-calamità a margine del Consiglio dei ministri che ha varato lo stato di emergenza per Emilia-Romagna e Marche dopo l'alluvione dei giorni scorsi.   Nessun rinvio per la norma che prevede l'assicurazione obbligatoria delle imprese contro gli eventi catastrofali, come concordato dal ministro delle Imprese e del Made in Italy, Adolfo Urso, con il ministro dell'Economia, Giancarlo Giorgetti. Lo fanno sapere fonti del Ministero delle Imprese e del Made in Italy in riferimento ad un emendamento di FdI al decreto omnibus che rinvia i termini di un anno. Peraltro, proprio lunedì - aggiungono le fonti - si terrà al Mimit un incontro con le associazioni di categoria, per illustrare in via generale i contenuti dello schema di decreto attuativo per rendere operativo l'obbligo. E' stato ritirato l'emendamento di FdI al decreto Omnibus, a prima firma Ambrogio, che chiede di prorogare di un anno, al 31 dicembre 2025, il termine entro il quale le imprese sono tenute a stipulare le polizze anti calamità. E' quanto risulta dall'ultimo fascicolo degli emendamenti messo a punto dalle commissioni Bilancio e Finanze del Senato, che da lunedì inizieranno il voto sulle modifiche."
2,Ansa,"
                                    Norris in pole a Singapore, davanti a Verstappen. Solo nono Leclerc
                                  ","Lando Norris ha ottenuto la pole del GP di Singapore di F1. Dietro la McLaren, la Red Bull di Max Verstappen con il secondo tempo. Seguono le Mercedes di Lewis Hamilton e George Russell. Nona e decima partiranno le Ferrari di Leclerc e Sainz.Sainz è incappato in un incidente pochi minuti dopo l'avvio della Q3 che l'ha escluso dalla lotta per la pole. A Leclerc è stato tolto il tempo che lo poneva provvisoriamente quarto per un track limit in curva 2 ed il monegasco si è così ritrovato nono, senza il tempo per tentare un ultimo giro veloce. Eliminato in Q2 Sergio Perez che scatterà solo 13/o. Per Norris è la sesta pole in carriera (la quinta quest'anno, la prima a Singapore)."
3,Ansa,"
                                    Il dramma di Verona: la madre ha sparato al figlio, poi si è suicidata. Il ragazzo è gravissimo
                                  ","Ha sparato al figlio un colpo in testa e poi si è suicidata. E' questa l'ipotesi della procura di Verona che sta indagando sulla sparatoria avvenuta ieri in una villetta di Lavagno, in provincia di Verona, in cui è morta la 58enne Alessandra Spiazzi è rimasto ferito il figlio 15enne. ""Al momento - spiega il procuratore Raffaele Tito - l'ipotesi indiziaria più accreditata è quella del tentato omicidio del ragazzo compiuto dalla madre che poi si è suicidata, la donna da tempo aveva problemi sanitari"". Il ragazzo è ancora in gravissime condizioni. Nessuno è stato iscritto nel registro indagati e il padre è stato sentito come testimone"".  Sono sempre gravissime, senza variazioni rispetto al momento del ricovero, le condizioni del 15enne. Il giovane, dice il bollettino dell'ospedale veronese di Borgo Trento, è ricoverato nel reparto di neurorianimazione diretto dal professor Leonardo Gottin. ""Dopo la notte - spiega la nota dei sanitari - le condizioni del paziente permangono gravissime ed è sostenuto farmacologicamente e meccanicamente in tutte le funzioni vitali"". Arrivato all'ospedale di Borgo Trento ""in condizioni cliniche già gravissime"", il 15enne è stato immediatamente sottoposto a una terapia di supporto massimale. La prognosi resta riservata.  Ieri fino a sera gli investigatori si erano trincerati dietro il riserbo, facendo filtrare solo che ci si trovava davanti a una tragedia familiare. L'area intorno all'abitazione era stata transennata a lungo, per impedire l'avvicinamento di curiosi. All'interno gli uomini della scientifica hanno lavorato ore per repertare ogni cosa utile alla ricostruzione della sparatoria. Fondamentale la testimonianza del marito della donna e padre del 15enne, che alcune indiscrezioni inizialmente avevano dato come possibile sospettato. Ma i Carabinieri hanno subito chiarito che l'uomo non c'entra affatto con la vicenda: su di lui non c'è alcun provvedimento, la sua figura è esclusivamente quella di persona informata sui fatti. Intanto il ragazzino lotta tra la vita e la morte nel reparto di rianimazione dell'ospedale veronese di Borgo Trento. Le sue condizioni sarebbero disperate. Qualcosa comunque non funzionava più in quella villetta di via Galilei. I vicini avrebbero riferito che da giorni si sentivano le urla dei frequenti liti tra madre e figlio. Il sindaco di Lavagno, Matteo Vanzan, fortemente scosso, ha annunciato che il giorno del funerale sarà lutto cittadino. "
4,Ansa,"
                                Israele: 'Più di 100 obiettivi Hezbollah colpiti in Libano'. La minaccia di Khamenei
                              ","Più di 100 obiettivi sono stati attaccati in Libano, compresi complessi di lancio e infrastrutture terroristiche, riferisce l'esercito israeliano (Idf). Pochi minuti dopo l'annuncio dell'Idf sull'attacco, dal sud del Libano è partita una raffica di circa 25 razzi verso il nord di Israele. La polizia afferma di aver ricevuto segnalazioni di impatti di razzi che hanno causato danni e innescato incendi. Non ci sono notizie di feriti.  E un attacco aereo ha colpito in mattinata un gruppo di miliziani di Hamas nell'ex scuola al Falah nel quartiere Zeitoun di Gaza che veniva usata dal gruppo palestinese per attaccare le truppe israeliane, ha fatto sapere l'Idf. L'agenzia della protezione civile di Gaza ha dichiarato che l'attacco alla scuola trasformata in rifugio nella città più grande del territorio palestinese ha ucciso 17 persone, mentre l'esercito israeliano ha affermato di aver preso di mira i militanti di Hamas. ""Almeno 17 martiri, tra cui otto bambini, e più di 30 feriti, la maggior parte dei quali bambini e donne, a seguito di un attacco missilistico israeliano alla scuola C di Al-Zaytoun"" a Gaza City, ha affermato il portavoce dell'agenzia Mahmud Bassal, sottolineando che migliaia di sfollati avevano cercato rifugio nella scuola. Il ministero della Salute di Gaza, gestito da Hamas, ha riferito oggi che il bilancio delle vittime del conflitto in corso tra Israele e militanti palestinesi ha raggiunto i 41.391 morti, con 119 decessi nelle ultime 72 ore.Dall'inizio del conflitto, secondo quanto dichiarato dal ministero, 95.760 persone sono rimaste ferite nella Striscia di Gaza. Intanto sale a 37 morti, tra cui tre bambini, il bilancio dell'attacco israeliano di ieri alla periferia sud di Beirut, secondo il ministero della Salute libanese. Hamas - riporta Al Jazeera - ha condannato l'uccisione del comandante di Hezbollah, Ibrahim Aqil, ieri descrivendolo come un ""crimine"" e una ""follia"" per la quale Israele pagherà un prezzo.L'attacco a Beirut, venerdì, è stato effettuato da aerei da combattimento F-15, che hanno lanciato quattro missili penetranti che hanno colpito il secondo piano interrato dove si stava tenendo la riunione tra il capo delle forze militari di Hebollah Ibrahim Aqil e un'altra ventina di comandanti del gruppo sciita legato all'Iran, riferiscono le tv israeliane. I missili penetranti hanno causato il crollo dell'edificio residenziale nel sobborgo di Beirut di al Jamus, roccaforte del partito di Dio.  "
5,Ansa,"
                                Tenta di sventare una rapina, un giovane muore accoltellato
                              ","   Un giovane di 26 anni, Giacomo Gobbato, di Mestre (Venezia), è morto, e un altro giovane è rimasto ferito dopo una rissa con accoltellamento per sventare una rapina a una donna, avvenuta la scorsa notte nella città della terraferma veneziana. L'aggressore, di origini straniere, sarebbe stato sottoposto a fermo. Lo riferiscono i siti dei quotidiani locali.    L'episodio è avvenuto intorno alle ore 23.00 di ieri sera, nel centrale Corso del Popolo. I due giovani hanno cercato di fermare il rapinatore che aveva aggredito la donna, il quale ha estratto un coltello e ha colpito entrambi.     Sul posto sono intervenuti gli operatori del Suem 118, ai quali Gobbato è subito apparso in gravissime condizioni, ed è deceduto dopo il trasporto d'urgenza all'ospedale dell'Angelo ma non c'è nulla da fare. L'altro aggredito avrebbe riportato ferite alle gambe ma non sarebbe in pericolo di vita. Gobbato e l'altro ferito frequentavano il centro sociale ""Rivolta"" di Marghera, che oggi su Facebook esprime ""un dolore che toglie le parole"".  ""A nome mio e di tutta la città, esprimo le più sentite condoglianze ai familiari e agli amici di Giacomo Gobbato, che ieri notte ha perso la vita tentando generosamente di sventare una rapina. Questo è il momento del cordoglio e del dolore. Non ci sono parole"", afferma in una nota il sindaco di Venezia, Luigi Brugnaro, che ha partecipato a una riunione di coordinamento convocata d'urgenza in Prefettura assieme a tutte le forze dell'ordine. Brugnaro esprime ""massima fiducia nelle forze dell'ordine e negli inquirenti, che hanno già fermato il soggetto e stanno conducendo le indagini per ricostruire i fatti. Ci sarà tempo per esperire la mia amarezza e le mie convinzioni"", conclude. ""Di fronte a queste tragedie occorre saper misurare le parole, tuttavia non possiamo fare finta di nulla, perché questo episodio è l'ennesimo di una lunga sequenza che ormai dura da anni. Questa città ha smarrito la propria anima nelle strade e nei palazzi"", afferma in una nota Monica Sambo, segretaria del Pd di Venezia. ""Garantire il decoro e la sicurezza di una città non è certamente semplice - prosegue Sambo - e il lavoro encomiabile delle forze dell'ordine da solo non basta più. La manifestazione dello scorso anno a Mestre, con migliaia di persone che hanno riempito le nostre strade chiedeva una cosa chiarissima, a tutt'oggi ancora inascoltata, ossia nuove politiche di riqualificazione della città con il coinvolgimento dei residenti e di tutti i quartieri: la sicurezza è un bene comune che oggi chiediamo con ancora più forza, per Giacomo e per chiunque creda ancora che questa città meriti di essere di tutte le persone oneste e per bene che la vivono ogni giorno. Se mancano le idee per riqualificare e rendere più sicura la nostra città e l'intelligenza di volerle ascoltarle quando queste ci sono, allora si rischierà sempre di più di andare incontro al far west. Dobbiamo tutti quanti impegnarci di più per rendere la nostra città una comunità forte e coesa"", conclude."
6,Ansa,"
                                Bonus Natale: 100 euro in tredicesima, su richiesta e per redditi non oltre 28mila euro
                              ","Un'indennità di 100 euro per il 2024 destinata ai lavoratori dipendenti con reddito complessivo non superiore a 28mila euro e con coniuge e almeno un figlio fiscalmente a carico. E' il Bonus Natale, in arrivo con le tredicesime di quest'anno, così come prevede l'emendamento del governo al decreto Omnibus all'esame delle commissioni Bilancio e Finanze del Senato. L'indennità ""non concorre alla formazione del reddito complessivo del lavoratore"", quindi i 100 euro saranno netti. L'una tantum sarà riconosciuta su richiesta del lavoratore, ""che attesta per iscritto di avervi diritto"". La misura ha un onere di 100,3 milioni per il 2024. Tra le condizioni per poter ricevere l'indennità, si indica che il lavoratore deve avere un coniuge ""non legalmente ed effettivamente separato e almeno un figlio, anche se nato fuori dal matrimonio, riconosciuto, adottivo o affidato"", che siano fiscalmente a carico, oppure deve avere ""almeno un figlio"" fiscalmente a carico in presenza di un nucleo familiare monogenitoriale. Inoltre il lavoratore deve avere capienza fiscale con riferimento ai redditi di lavoro dipendente percepiti: cioè l'imposta lorda determinata sui redditi di lavoro dipendente deve essere di ammontare superiore a quello della detrazione per tipo di reddito spettante. L'una tantum inoltre viene riproporzionata in funzione del periodo di lavoro svolto dal lavoratore del corso dell'anno. Nella determinazione del reddito complessivo, si precisa, vengono considerate anche la quota esente dei redditi agevolati in regimi di favore previsti per chi ha trasferito la propria residenza in Italia. Mentre non si tiene conto del reddito dell'immobile adibito ad abitazione principale e di quello delle relative pertinenze. Spetta ai sostituti d'imposta, ovvero i datori di lavoro, verificare in sede di conguaglio la spettanza dell'indennità e, qualora non si rilevi spettante, provvedere al recupero del relativo importo. Si prevede infine che i contribuenti aventi diritto all'indennità, qualora non l'abbiano ricevuta, possano richiederla nella dichiarazione dei redditi relativa al periodo di riferimento. Qualora invece l'indennità erogata non risulti ""non spettante o spettante in misura inferiore"", il relativo importo è restituito in sede di dichiarazione."
7,Ansa,"
                                Anziana uccisa in casa, il nipote: 'Abbiamo litigato, l'ho colpita con una forbice'
                              ","Una donna ottantenne residente a Chiavari (Genova) è stata uccisa nella sua abitazione: il nipote, Simone Monteverdi, è stato fermato. E' stato il giovane a chiamare i carabinieri dopo avere ucciso l'anziana, Andreina Canepa. ""La nonna è morta ma io sto bene"", ha detto al telefono del numero unico delle emergenze. Quando i militari sono arrivati nell'appartamento insieme al medico hanno trovato la donna ormai senza vita e il nipote sporco di sangue. ""Prima abbiamo litigato - il suo primo racconto agli inquirenti - poi l'ho colpita con una forbice che ho buttato dalla finestra"". Sul posto sta andando il pubblico ministero Francesca Rombolà e il medico legale Sara Lo Pinto."
8,Ansa,"
                                  
                                  Media: 'L'uso dei missili Usa-Gb chiave del piano di Zelensky'
                                ","Il presidente ucraino Volodymyr Zelensky non ha ancora reso noto il suo piano per una ""pace giusta"" o della vittoria. Ma in un briefing con i media a Kiev, come riporta l'Observer, Zelensky ha detto che il piano implica l'esecuzione di attacchi in profondità con missili occidentali all'interno della Russia, che Londra e Washington hanno finora rifiutato. ""Biden può rafforzare l'Ucraina e prendere decisioni importanti affinché l'Ucraina diventi più forte e protegga la sua indipendenza mentre è presidente degli Stati Uniti. Penso che sia una missione storica, dopotutto"", ha detto Zelensky. Il presidente ucraino Volodymyr Zelensky ha detto che Kiev non ha ancora ricevuto alcun via libera sull'uso delle armi a lungo raggio verso il territorio russo.  li aiuti militari degli alleati hanno registrato ""un'accelerazione"" dall'inizio di settembre.   Gli aiuti ""hanno subito un'accelerazione all'inizio di settembre e ne siamo felici, lo sentiamo"". Zelensky ha poi bollato come troppo vago il piano di pace proposto da Cina e Brasile questa primavera. ""Non credo che fosse un piano concreto. Non vedo azioni o fasi specifiche, solo procedure generalizzate. Le generalizzazioni nascondono sempre qualcosa"", ha detto ai giornalisti. Tre persone, tra cui un minore, sono state uccise e diverse persone sono rimaste ferite in un attacco missilistico russo a Kryvyi Rih. Lo ha riferito Oleksandr Vilkul, capo del Consiglio di difesa di Kryvyi Rih, citato da Ukrinform. ""Almeno due persone sono state uccise e altre tre ferite, tra cui bambini, mentre i russi attaccavano la zona residenziale della città. Potrebbero esserci ancora persone sotto le macerie"", ha scritto inizialmente Vilkul su Telegram. In un messaggio successivo, il funzionario ha riferito che tre persone sono state uccise nell'attacco. Il bilancio è stato confermato dal capo dell'amministrazione statale regionale di Dnipropetrovsk Serhii Lysak: ""Sono stati danneggiati edifici residenziali privati"", ha aggiunto. ""Droni ucraini hanno attaccato il 23esimo arsenale della Direzione principale missilistica e artiglieria del ministero della Difesa russo vicino al villaggio di Oktyabrskoye, nella regione russa di Tver"", ha scritto Rbc Ucraina citando media e canali Telegram russi. Secondo quanto riferito, il deposito si trova a soli 16 km a sud del 107° arsenale di Toropets, preso di mira in un precedente attacco del 18 settembre. Canali Telegram russi riferiscono di una forte esplosione e di incendi. Il governatore di Tver Igor Rudenya, citato dalla Tass, ha riferito che nella notte sono stati abbattuti droni nel sud-ovest della regione russa, senza tuttavia fornire dettagli sull'obiettivo dei raid o le possibili conseguenze. In seguito alla caduta di alcuni frammenti di due droni abbattuti vicino Tikhoretsk, nella regione russa di Krasnodar, le autorità hanno deciso di evacuare la popolazione dall'insediamento di Kuban. Sul posto, infatti, è scoppiato un incendio a causa di un'esplosione. A riferirlo è il governatore della regione Veniamin Kondratyev sul proprio canale Telegram. ""L'area di Tikhoretsk - scrive - è stata attaccata nella notte dal regione di Kiev. Due droni sono stati abbattuti dalla difesa aerea. Un incendio è divampato quando i frammenti sono caduti a terra. Iniziata la detonazione. Al momento i residenti dell'insediamento, che si trova vicino alla zona interessata dalle fiamme, sono stati evacuati temporaneamente per ragioni di sicurezza"". Nell'attacco di droni sul distretto di Tikhoretsk, nel territorio russo di Krasnodar, sarebbe stato colpito un deposito di munizioni. Lo scrivono alcuni media e canali Telegram russi, tra cui Astra e Baza, citati da Rbc Ucraina e Ukrainska Pravda.Astra scrive in particolare che l'attacco ha colpito un magazzino di munizioni nel villaggio di Kamenny del distretto di Tikhoretsk, pubblicando video attribuiti all'attacco che mostrano una grande esplosione nella notte. Al momento non si registrano vittime. La Russia ha abbattuto 101 droni ucraini sul suo territorio durante la notte, ha affermato il ministero della Difesa. ""Centouno Uav ad ala fissa ucraini sono stati distrutti e intercettati dai sistemi di difesa aerea"", ha affermato il ministero su Telegram. Cinquantatré droni sono stati abbattuti sulla regione di Bryansk, dove il governatore ha affermato che non ci sono state segnalazioni di danni o vittime. Diciotto sono caduti su Krasnodar, vicina alla Crimea, con il governatore che ha riferito che i detriti caduti da un velivolo ""hanno causato un incendio che si è propagato a oggetti esplosivi"" nel distretto di Tikhoretsk. I residenti sono stati evacuati ma non sono state segnalate vittime, ha aggiunto su Telegram."
9,Ansa,"
                                  
                                  A Misano Bagnaia vince la Sprint Race, sua anche la pole
                                ","Francesco Bagnaia ha vinto la gara sprint del Gran Premio dell'Emilia Romagna a Misano. Il campione del mondo su Ducati ufficiale ha preceduto il leader della classifica piloti Jorge Martin su Ducati Pramac. Terzo e sul podio Enea Bastianini sull'altra Ducati ufficiale, mentre Marc Marquez su Ducati team Gresini ha chiuso in quarta posizione.Bagnaia ha conquistato la pole position nel Gran Premio dell'Emilia Romagna. Il campione del mondo della Ducati ufficiale ha preceduto Jorge Martin su Ducati Pramac ed il compagno di squadra Enea Bastianini. Quarto Brad Binder su Ktm. Settimo Marc Marquez su Ducati team Grasini. La gara vera e propria è in programma domani alle 13."
10,Ansa,"
                                  
                                  Madonna velata nel pizzo nero alla sfilata di Dolce e Gabbana
                                ","   Pubblico in delirio alla sfilata di Dolce e Gabbana per Madonna, ospite dello show dedicato alla collezione donna per la prossima primavera estate, dove è entrata con un velo di pizzo nero a ricoprirla completamente, volto incluso.    È la prima volta che Madonna è ospite di una sfilata milanese del duo, cui è legata da una lunga amicizia iniziata nel 1991. Anche la scorsa estate la popstar ha festeggiato il suo 66esimo compleanno a Portofino ospite dei due stilisti, di cui è stata anche il volto nelle celebri campagne firmate da Steven Meisel."
11,Ansa,"
                                  
                                  Il 'dissing' tra Fedez e Tony Effe finisce con la canzone per Chiara Ferragni
                                ","   Era partita con un dissing - un violento e crudo scambio di insulti e accuse reciproche in rima postate sui social in cui sono state tirati in ballo successi e insuccessi professionali ma anche donne mercificate e vilipese in modo sconcertante, ex mogli o fidanzate, e addirittura figli minorenni - tra gli ex amici Fedez (con il supporto di Niky Savage) e Tony Effe. Dopo una faida passata attraverso pezzi di attacchi reciproci, sembra finita con una canzone, ""Allucinazione collettiva"", pubblicata nella notte del rapper milanese, al secolo Federico Leonardo Lucia, e dedicata all'ex moglie Chiara Ferragni e alla loro relazione naufragata negli ultimi mesi.    Nel testo Fedez da una parte lancia accuse all'influencer sposata nel 2018 e madre dei suoi due figli. ""Penso al tuo volto e non ti riconosco/ Eppure fa male (Eppure fa male) eppure ricordo (Ehi, ehi)/ - canta Fedez - Dì al tuo avvocato che mi ha contestato un tentato suicidio/ Che chiedo scusa, che chiedo venia, per procurato fastidio/ Ho preso le gocce e no pezzi di vetro perché sapevo che non volevi che si sporcasse il tappeto (che c... di spreco)/ Valori e ideali, perle ai maiali/ I nostri c... messi in Piazza Affari/ La nostra è una gara a chi corre ai ripari/ Finché magistrato non ci separi"". E all'entourage della Ferragni: ""Hai visto i tuoi amici? Sono yes man/ Saranno felici senza di me/ Sono parassiti, niente di che/ Io odiavo loro ma amavo te"". E dall'altra però Fedez sembra sperare in un riappacificamento: ""Ed io mi chiedo ancora se c'è un lieto fine a una favola infelice e storta/ Se fossi stato un altro me/ Tu un'altra te forse sarebbe tutta un'altra storia"". O ancora: ""Dimmi che è un incubo/ Mascherato da sogno/ Eppure lo so che mi hai donato le cose più belle che ho/ Con te ho vissuto cose che io non rivivrò mai più/ Vorrei cancellare tutta questa merda/ Guardarmi allo specchio tirarmi una sberla"".     Non sembra pensarla così la diretta interessata che già ieri aveva intimato ai due rapper, specialmente all'ex, di smetterla di tirarla in ballo e soprattutto di tenere fuori i bambini. In serata poi, la Ferragni aveva avvertito con tono gelido: ""Questa sera non uscirà l'ennesimo dissing che ha intrattenuto molto, ma una finta canzone romantica, priva di sincerità. Un palese tentativo di sfruttare il momento, un atto violento, considerando che sono stati dieci mesi molto difficili"". La Ferragni aveva spiegato che sta cercando di andare avanti nonostante tutto e chiede solo di essere lasciata fuori da questi giochi. ""In molte occasioni - scrive - ho scelto di restare in silenzio, forse troppe, per proteggere chi mi sta a cuore e tutelare la mia famiglia. Ma ora sono stanca. Stanca di subire gli attacchi gratuiti, pettegolezzi infondati e dicerie velenose. Credo sia giunto il momento di mettere un punto a tutto questo e di poter vivere serenamente, senza essere trascinata in situazioni che non mi appartengono né oggi, né mai più"".     Del lungo dissing tra Fedez e Tony Effe, che ha preceduto tutto questo e ha monopolizzato i social in queste ultime ore, basta ricordare appunto l'estrema violenza degli ""stracci"" sotto forma di parole che i due si sono tirati addosso con l'aiuto per Fedez dell'altro trapper Niky Savage (che l'autore di Icon accusa di averlo copiato sia nel look che nel resto ""Sei una brutta copia""). Da un lato Fedez: ""Vuoi fare hype con i miei figli, Tony LucaRelli (…) ti hanno mai spiegato la differenza tra un tumore e uno str... che è accusato di essere un truffatore? Mi spiace che Chiara ti abbia dato confidenza, almeno con te possiamo dire che ha fatto beneficenza"".     Dall'altra Tony Effe, ex membro della Dark Polo Gang e re delle classifiche estive assieme a Gaia con Sesso e Samba: ""Non si lascia una mamma sola (…). Lei ti è rimasta accanto nella malattia, e quando aveva bisogno tu sei scappato via"". E ancora: ""Hai fatto i figli solo per postarli, chissà che penseranno quando saranno grandi. Fai schifo, sei una vergogna"". "
12,Ansa,"
                                    Trent'anni senza Nicholas, bimbo simbolo del dono degli organi
                                  ","   Trent'anni fa la morte di Nicholas Green e la decisione della famiglia di donarne gli organi, scosse l'Italia intera. Ora i genitori del bambino diventato simbolo del dono più grande, tornano insieme in Italia, per ricordare la strada fatta e quella da fare. Il 2023, infatti, è stato un anno record per donazioni di organi, con quattromila trapianti. Ma ancora la lista di chi attende un cuore o un polmone è lunga.    Scuole, giardini pubblici e strade in tante città italiane sono ancora dedicate a Nicholas. La vita della sua famiglia, residente in California, cambia all'improvviso il 29 settembre del 1994, durante una vacanza in Italia. Mentre viaggia sull'autostrada Salerno-Reggio, la macchina con a bordo Reginald Green, la moglie Maggie e i due figli, viene affiancata da un'auto da cui parte una scarica di proiettili. Nicholas, 7 anni, viene trasportato d'urgenza al policlinico di Messina ma dopo due giorni ne viene accertata la morte cerebrale. I genitori decidono di donarne gli organi, determinando un'ondata di solidarietà che travolge l'Italia e un'impennata di donazioni, in un'epoca in cui a farlo erano pochissimi: venne chiamato l'Effetto Nicholas.    Molto da allora è cambiato. Indicare la propria volontà di donare gli organi oggi può esser fatto al momento del rinnovo della carta di identità. Ma ancora sono tante le opposizioni.     Nonostante lo scorso anno, in Italia, il numero delle donazioni superato per la prima volta quota 2mila, permettendo di eseguire quasi 4.500 trapianti (il 15% in più del 2022), il numero degli organi disponibili non è ancora sufficiente ad assicurare per tutti coloro che ne hanno bisogno e i pazienti in attesa sono oltre 8mila. Il 26 settembre un convegno ospitato all'Ospedale Bambino Gesù dove fu realizzato il delicato intervento di trapianto del cuore di Nicholas su un ragazzo 15enne, celebrerà i trent'anni di trapiantologia pediatrica. Tra gli ospiti anche Reginald e Maggie. ""Nicholas ci manca ancora ogni giorno ma speriamo che le persone pensino a lui come a un bambino che ha contribuito a rendere il mondo un posto migliore"". "
13,Ansa,"
                                    Gino Paoli: 'I 90 anni? Mai avrei  immaginato di arrivarci'
                                  ","Una vita fatta di alti straordinariamente alti e di bassi profondi come gli abissi, una carriera luminosa, fatta di musica e parole immortali, collaborazioni e virate dal pop al jazz, un percorso libero in cui le emozioni e i sentimenti sono sempre stati al centro: Gino Paoli, il cantautore per eccellenza, compie 90 anni e, in un'intervista all'ANSA, ammette: ""Non ho mai immaginato di poter arrivare a questa età"". Nato il 23 settembre 1934 a Monfalcone, vive rintanato con la moglie Paola e circondato dai suoi affetti. Un po' orso, a volte ruvido, ma schietto e autentico come pochi, Paoli sorride davanti al traguardo dei 90 anni, ""un giorno come tutti gli altri, che festeggerò con i miei cari e con le persone che amo. E poi - sorride - arriveranno i 91, se sarò ancora vivo..."". Una meta non da tutti, considerando il dettaglio del proiettile che è incapsulato accanto al suo cuore dal 1963, quando si sparò per farla finita ma la pallottola si fermò nel pericardio anche se ""non rompe più le scatole facendo suonare il metal detector, deve essersi arrugginita"", ironizza nel libro autobiografico 'Cosa farò da grande. I miei primi 90 anni'. ""Volevo presentarlo come un libro da non leggere perché dentro ci sono proprio tutti i miei errori. Non ho mai voluto indossare maschere, ma sono quelli che mi hanno fatto crescere e rifarei tutto"", racconta ancora. Autore di canzoni indimenticabili, ne ha scritte oltre 200, da Sapore di sale a Una lunga storia d'amore, Il cielo in una stanza, La gatta, Quattro amici, Che cosa c'è, Senza Fine, Gino Paoli esordì per l'etichetta discografica di Nanni Ricordi nel 1959. Il Cantagiro, Sanremo, i gatti, il mare, i grandi amici da Tenco, Lauzi e De André, primi padri come lui della scuola musicale genovese, e poi le donne, Ornella Vanoni, Stefania Sandrelli e l'adorata moglie Paola Penzo.    Dal suo eremo, circondato dalle passioni di una vita, osserva il mondo con i suoi rapidi cambiamenti e conflitti. Se gli si chiede se veda cambiate le persone, i loro occhi, la sensibilità, Gino Paoli risponde con la consueta profondità da cui traspare l'anticonformismo di sempre: ""Si, mi sembra tutto molto cambiato, come se il condizionamento abbia tolto la visione personale. Al giorno d'oggi, si guardano cose che qualcuno ha già guardato, non si affronta più la realtà per come è, in modo personale, ma in qualche modo arriva già masticata e tradotta da qualcun altro, e questo non serve a niente"". Sul fronte della musica lo scenario evidentemente non entusiasma. ""Adesso - risponde Paoli - non si producono cose che resteranno, secondo me, non saprei indicare qualcosa in particolare, ma cosa resterà di questa musica di oggi non lo so, non vedo un futuro, non lo so vedere"", osserva. Ornella Vanoni compie 90 anni il 22 settembre, un giorno prima di lui. Un sodalizio che in qualche modo continua, parallelo, senza fine, un legame artistico importante come importante è stato, in anni più recenti, quello con Danilo Rea, con cui, pianoforte e voce, l'intesa di Paoli sul palco è sempre stata straordinaria. Mentre Ornella annuncia nuovi progetti, Gino si definisce ""pigro amante del suo divano"" anche se, racconta, ""il rapporto con il pubblico è qualcosa che ti manca e a cui non puoi rinunciare. Paola me lo dice sempre che ne ho bisogno"". Gli auguri di Paoli a Vanoni tramite l'ANSA sono naturalmente nel suo stile: ""Ornella è dura come il quarzo, non ha bisogno di auguri, sa cavarsela oltre ogni previsione. Con questa libertà che le dà l'età può dire quello che vuole, è troppo in gamba e nessuno ha il coraggio di contrastarla né penso che qualcuno pensi di poterlo fare. Ciò che le posso dire è 'Ornella, continua così come sei!"". Non si sa dove e quando rivedremo in scena Paoli ma c'è una buona notizia: ""Sto scrivendo nuove canzoni - rivela - ne ho cinque o sei che mi piacciono e ci sto lavorando"".   "
14,Ansa,"
                                    Tutte le bugie di Chiara, 'temevo i giudizi degli altri'
                                  ","Bugie. Tante bugie. Un castello di contraddizioni messo insieme per una serie di motivi ancora insondabili, non ultimo quello del timore del giudizio di famiglia, fidanzato e amici. E per alleggerire la propria posizione via via che le evidenze raccolte dagli inquirenti si facevano sempre meno opinabili e le domande sempre più incalzanti. Chiara Petrolini, 21enne di Parma accusata di omicidio premeditato e soppressione di cadavere dopo il ritrovamento dei corpicini dei suoi due figli neonati nel giardino di casa, giovedì avrà la possibilità di esporre al giudice per le indagini preliminari la sua versione dei fatti e contrastare la ricostruzione messa in piedi dalla Procura. Anche se al momento non è ancora chiaro se la 21enne, asssistita dall'avvocato Nicola Tria, risponderà alle domande o si avvarrà della facoltà di non rispondere.    La ragazza si trova da venerdì agli arresti domiciliari, in un'abitazione lontano dalla villetta di Vignale di Traversetolo, alle porte di Parma, dove il 9 agosto si è spalancato l'orrore prima col ritrovamento del cadavere di un neonato e poi, dopo un mese, di un altro bimbo partorito un anno prima. Per entrambi, gli esami del Dna hanno stabilito che i genitori sono Chiara, la studentessa di Scienze dell'Educazione che in quella villetta abitava con la sua famiglia, e il suo fidanzato storico, un coetaneo col quale praticamente è cresciuta insieme.  Nella dettagliata ricostruzione della Procura quelle che saltano all'occhio sono non tanto le omissioni quanto le bugie della ragazza. Le prime dichiarazioni sono state raccolte il 2 settembre (il secondo corpo viene trovato dopo una settimana), quando Chiara sostanzialmente racconta del suo assoluto silenzio sulla gravidanza con le persone a lei più vicine, di un parto in solitudine, di un bambino nato morto nella notte del 7 agosto.  Dice che non era a conoscenza del mese di gestazione, esplicita la volontà di rivelare tutto ai suoi una volta tornati dagli Stati Uniti, nega di aver provato ad accelerare il parto, nega una gravidanza pregressa sulla quale gli inquirenti avevano già dei sospetti. Un quadro che praticamente crolla nel successivo interrogatorio, il 10 settembre, quando ormai Chiara sa che nel giardino della villetta, di fronte alla finestra di camera sua, sono state trovate altre ossa umane. Quelle del corpicino in decomposizione di un altro bimbo da lei partorito a maggio 2023.  Le prime bugie vengono al pettine. Chiara aveva dichiarato che il bimbo partorito il 7 agosto era nato morto, ma le analisi hanno rilevato che il piccolo aveva respirato, prima di morire dissanguato per un taglio del cordone ombelicale fatto con le forbici trovate in cucina. L'indagata aveva anche affermato che desiderava quel bambino, ma per la Procura i suoi comportamenti e soprattutto le sue costanti e compulsive ricerche online smentirebbero queste parole. Proprio le tante domande che Chiara ha affidato ai motori di ricerca sul web smentiscono anche altre sue precedenti dichiarazioni, dal fatto che non conosceva l'epoca gestazionale al diniego di interesse per l'interruzione di gravidanza con farmaci o anche altre modalità. Chiara, ancora, ha anche negato di aver assunto droghe, ma sarebbe stato accertato il suo uso di marijuana. L'indagata ha poi detto di non aver visto sangue del bimbo dopo il parto ma le risultanze della consulenza medico legale andrebbero in direzione opposta. Così come il fatto che il padre le chiese conto di tracce di sangue in bagno e che lei giustificò con un ciclo abbondante. Chiara disse di non avere il cellulare con sé ma le ricerche indicano che si sarebbe servita del suo smartphone per capire come affrontare rottura delle acque e fasi del parto in tempo reale. Il timore del giudizio degli altri sembra non reggere davanti alle dichiarazioni dei genitori, in particolare del padre che più volte avrebbe espresso il desiderio di diventare nonno. E poi restano i tanti perché. A partire dalle possibilità che Chiara avrebbe potuto avere di abortire in modo legale, sicuro, in presenza di una gravidanza indesiderata. Mai, è quanto però mette nero su bianco il Pm, dalle ricerche online effettuate, Chiara ha avuto in mente di salvare quelle due vite."
15,Ansa,"
                                    Uccise due amiche a Melbourne, arrestato 47 anni dopo all'aeroporto di Roma
                                  ","Dopo quasi mezzo secolo di indagini arriva la svolta su un duplice omicidio che nel 1977 sconvolse la città australiana di Melbourne. Il presunto responsabile è stato arrestato a Roma, dall'altra parte del mondo. Si tratta di un 65enne greco-australiano accusato di aver ucciso due giovani amiche colpendole con decine di coltellate. È stato fermato dalla polaria giovedì sera all'aeroporto di Fiumicino dove era atterrato con un volo dalla Grecia per una vacanza nella città eterna. Aveva con sé una carta d'identità greca che riportava un nome simile a quello con cui era conosciuto in Australia.   Era ricercato a livello internazionale da sette anni. Dopo l'omicidio l'uomo, all'epoca adolescente, era stato ascoltato dagli inquirenti e rilasciato. Poi grazie ai 'progressi tecnologici' nel corso degli anni c'è stata un'accelerazione nelle indagini. Nel 2017 gli sarebbe stato richiesto un campione di Dna e da quel momento l'uomo si è reso irreperibile. Ma gli investigatori australiani sarebbero riusciti comunque a fare una comparazione individuandolo come responsabile del delitto. ""Ora l'Australia avvierà le procedure di estradizione per il sospettato, un cittadino greco-australiano che viveva in Grecia dove era protetto dalla prescrizione"" ha annunciato in una conferenza stampa il capo della polizia dello Stato australiano di Victoria, Shane Patton, descrivendo questo 'cold case' come il più lungo e grave dello Stato australiano. Nel 2017 la polizia aveva anche offerto una ricompensa di un milione di dollari australiani (680mila dollari americani) per informazioni che portassero a un arresto del responsabile del duplice omicidio definito dal capo della polizia ""assolutamente raccapricciante, orribile e frenetico"". Suzanne Armstrong di 27 anni e Susan Bartlett di 28 anni furono trovate morte a gennaio del 1977 nell'appartamento che condividevano nel sobborgo di Melbourne. Erano in una pozza di sangue. Sui loro corpi i segni di decine di coltellate. In casa con le due ragazze, amiche fin da quando erano bambine, c'era anche il figlio di Suzanne, che aveva solo 16 mesi. Fu proprio il pianto del bambino, fortunatamente illeso nel suo lettino, a far scattare l'allarme. Emozione tra i parenti delle vittime alla notizia dell'arresto del sospettato. Le famiglie di Susan e Suzanne si sono dette ""riconoscenti per non essere state dimenticate"" al detective che segue il caso dal 2015 e ha comunicato la svolta."
16,Ansa,"
                                    Urso: '15 manifestazioni di interesse per l'ex Ilva'
                                  ","Nella notte si è chiusa la fase preliminare della gara internazionale per l'ex Ilva con ""manifestazioni di interesse da parte di 15 attori internazionali e nazionali, alcuni dei quali hanno presentato una manifestazione per l'intero asset produttivo e altre per alcune parti non complete degli asset"". Lo ha detto il ministro delle Imprese e del Made in Italy Adolfo Urso parlando a margine di un evento a Catania. ""Inizia una fase in cui queste aziende potranno accedere a ulteriori informazioni sulla base delle quali costruire i loro piani industriali, finanziari, ambientali e occupazionali. E nel contempo, ove ci fossero altri interessati potrebbero comunque farlo in cordata con questi. E comunque è sempre possibile che altri accedano ad una manifestazione di interesse"", ha spiegato Urso. ""Penso che nei prossimi mesi definiranno piano industriali tra loro concorrenziali e noi sceglieremo quello che sarà migliore per garantire il rilancio della siderurgia nazionale e il percorso green del sito dell'ex Ilva che noi pensiamo possa diventare il più grande sito siderurgico green d'Europa"", ha aggiunto."
