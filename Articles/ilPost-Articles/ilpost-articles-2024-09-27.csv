,Publication,Date,Title,Content
0,ilPost,2024-09-27,Israele dice di aver attaccato la sede di Hezbollah a Beirut,"Venerdì pomeriggio l’esercito israeliano ha bombardato nuovamente Beirut: intorno alle 17:30 (ora italiana) ci sono state grosse esplosioni a Dahieh, un quartiere periferico della città abitato da civili e con una forte presenza del gruppo politico e militare libanese Hezbollah. L’esercito israeliano ha detto di aver colpito il quartier generale del gruppo paramilitare libanese, che si troverebbe «sotto degli edifici residenziali». Secondo una fonte israeliana del sito Axios l’obiettivo del bombardamento sarebbe stato il leader di Hezbollah Hassan Nasrallah, che secondo alcune fonti di Reuters vicine al gruppo sarebbe sopravvissuto. Il bombardamento di venerdì pomeriggio è uno dei più estesi dell’ultimo anno: ha distrutto diversi edifici e sul posto sono state inviate diverse ambulanze. Dalle macerie stanno venendo tirati fuori i primi corpi, e sono in corso le evacuazioni dei feriti: non ci sono ancora notizie precise sul numero di morti. Nel frattempo il primo ministro israeliano Benjamin Netanyahu ha interrotto una visita ufficiale che stava facendo negli Stati Uniti, anticipando il ritorno, senza specificare se la decisione sia legata o meno all’esteso attacco a Beirut e alle sue conseguenze. Sono cinque giorni consecutivi che Israele attacca il Libano, proprio con l’obiettivo di colpire Hezbollah. Venerdì mattina l’esercito israeliano aveva compiuto una serie di bombardamenti nel sud del paese, dopo che Hezbollah aveva a sua volta lanciato alcuni razzi verso Israele, che sono stati intercettati o caduti in zone disabitate. L’esercito israeliano ha detto di aver voluto colpire diverse strutture militari usate da Hezbollah nelle zone di Hadda, Sidon e Nabatieh. Il ministro della Salute del Libano ha detto che dalla mezzanotte di venerdì almeno 25 persone, inclusa una donna incinta e due bambini, sono state uccise dai bombardamenti israeliani nel sud del paese. Negli ultimi giorni Israele ha detto più volte di essere contrario a un cessate il fuoco: giovedì mattina aveva rifiutato la richiesta avanzata da alcuni paesi di fermare i combattimenti per 21 giorni e nel corso della giornata aveva bombardato molto intensamente la valle della Beqaa, il sud del Libano e la capitale Beirut, e aveva ucciso Muhammad Hossein Sarur, comandante dell’unità aerea di Hezbollah (l’uccisione è stata confermata dal gruppo libanese in serata). Venerdì il ministro della Difesa israeliano Yoav Gallant ha detto che l’esercito continuerà ad attaccare il Libano in modo «molto forte» fino a quando non verrà «riportata la sicurezza nelle cittadine del nord di Israele e le persone evacuate potranno tornare tranquillamente nelle loro case». Parlando all’Assemblea Generale delle Nazioni Unite, venerdì pomeriggio (ora italiana) il primo ministro israeliano Benjamin Netanyahu ha rifiutato nuovamente le richieste di fermare i bombardamenti: ha definito Hezbollah «l’organizzazione terroristica per eccellenza nel mondo di oggi» e ha detto che «finché Hezbollah sceglierà la via della guerra, Israele non avrà altra scelta e avrà tutto il diritto di eliminare questa minaccia». Gli scontri tra Israele ed Hezbollah vanno avanti da moltissimo tempo, ma si sono intensificati da circa un anno, cioè dall’inizio dell’invasione israeliana nella Striscia di Gaza, compiuta in risposta agli attacchi dello scorso 7 ottobre del gruppo palestinese di Hamas in territorio israeliano. Sono diventati particolarmente violenti dopo la recente operazione di intelligence con cui Israele aveva fatto esplodere migliaia di cercapersone e walkie-talkie in possesso di Hezbollah, uccidendo almeno 30 persone. Secondo i dati del governo libanese, ritenuti piuttosto affidabili, da quando è iniziata la campagna di bombardamenti israeliani degli ultimi giorni sul Libano sono state uccise più di 700 persone. L’Agenzia delle Nazioni Unite per i rifugiati (UNHCR) ha detto che soltanto negli ultimi tre giorni più di trentamila persone hanno attraversato il confine dal Libano alla Siria per cercare rifugio. Molti di loro sono siriani che si erano in precedenza rifugiati in Libano per fuggire dalla guerra civile in Siria.             "
1,ilPost,2024-09-27,Non sarà facile per il centrosinistra vincere i referendum,"Nella primavera del 2025 ci saranno verosimilmente tre referendum. Negli ultimi mesi sono state infatti raccolte le firme necessarie – almeno 500mila – per indire dei referendum abrogativi in tre diversi settori: uno per cancellare il Jobs Act, la legge sul lavoro introdotta nel 2015 dal governo di Matteo Renzi; uno sull’autonomia differenziata, per cancellare la legge introdotta lo scorso giugno dal governo di Giorgia Meloni che consente di attribuire maggiori poteri alle regioni; e infine uno sulla concessione della cittadinanza, per ridurre da 10 a 5 gli anni in cui uno straniero deve risiedere in Italia prima di poterla chiedere. Le raccolte delle firme sono state promosse in varie modalità da partiti, associazioni e movimenti di centrosinistra, con i partiti che si collocano in quell’area che hanno mostrato una sostanziale compattezza in opposizione al governo di destra. Anche per questo, al di là del merito dei quesiti in discussione, i tre referendum stanno assumendo un valore più largamente politico: appaiono, cioè, come delle iniziative che possano mettere in difficoltà il governo, che in effetti guarda con ostilità a queste proposte. La prima fase del referendum, cioè la raccolta delle firme, è stata un discreto successo: sia per il consistente numero di adesioni (in particolare, per quello sul Jobs Act promosso dalla CGIL, ci sono stati oltre 4 milioni di sottoscrizioni), sia per la rapidità con cui, per il quesito sull’autonomia e ancor più su quello sulla cittadinanza, si è raggiunto il risultato minimo delle 500mila firme. Il successo finale, però, appare al momento molto meno scontato. Perché un referendum abrogativo sia valido, infatti, serve che si raggiunga il quorum, cioè che vada a votare più della metà degli aventi diritto, e che i favorevoli al quesito risultino la maggioranza dei votanti. Ma i tassi di astensionismo ormai strutturalmente elevatissimi e una generale disaffezione popolare nei confronti dei referendum rendono questo obiettivo complicato. In parte l’esito dei referendum potrà essere condizionato dalla data in cui verranno indette le consultazioni. La legge prevede che i quesiti debbano prima superare il giudizio della Corte di Cassazione e della Corte Costituzionale (che dovranno verificare rispettivamente la validità delle firme raccolte e l’ammissibilità dell’iniziativa sul piano giuridico e costituzionale); poi il prossimo febbraio spetterà al governo, d’intesa col presidente della Repubblica, individuare il giorno per il voto, che dovrà comunque essere compreso tra il 15 aprile e il 15 giugno. I promotori dei referendum stanno già invocando, in linea con quanto succede di prassi in questi casi, quello che viene chiamato election day, cioè di votare per tutti e tre i referendum in uno stesso giorno, perché questo ovviamente aumenterebbe le possibilità di raggiungere il quorum. Non è detto che il governo acconsentirà. In ogni caso, perché i referendum siano validi, dovranno andare a votare più di 25,5 milioni di persone, cioè appunto più della metà dei 50,86 milioni di aventi diritto (in cui sono compresi anche i 4,7 milioni di elettori residenti all’estero). È un numero molto alto: non solo in termini assoluti, ma soprattutto in rapporto al livello di partecipazione al voto ormai consolidato in Italia. Significherebbe che a votare per un referendum abrogativo sarebbero più delle persone che hanno votato alle ultime elezioni europee del giugno 2024, quando l’affluenza è stata del 48,3 per cento. Anche a livello storico, i precedenti testimoniano una difficoltà sempre maggiore a raggiungere il quorum in occasione dei referendum. Su 77 referendum abrogativi fin qui svolti (i primi nel maggio del 1974, gli ultimi nel giugno del 2022), è stato raggiunto il quorum in 39 occasioni: 35 di questi però sono concentrati tra il 1974 e il 1995. Da quel momento in poi, su 29 referendum, solo 4 (quelli svoltisi nel giugno del 2011) sono stati validi (anche se poi non hanno avuto grandi effetti concreti). Questo progressivo disinteresse verso i referendum ha varie ragioni. Anzitutto, negli anni Settanta e Ottanta, la partecipazione al dibattito politico e l’affluenza elettorale erano in generale più alte, e l’Italia era anzi uno dei paesi occidentali col più alto tasso di affluenza media. Inoltre, le prime iniziative riguardarono temi estremamente sentiti dalle persone e che generarono accalorati dibattiti sui media: il divorzio nel 1974, il finanziamento pubblico ai partiti nel 1978, l’aborto nel 1981, la scala mobile (cioè l’adeguamento automatico degli stipendi all’inflazione) nel 1985, tutti quesiti su cui i votanti furono numerosissimi (tra il 77 e l’87 per cento), e che valsero a dare una grande legittimazione all’istituto del referendum. Proprio la sua fortuna è stata però poi anche il motivo del declino del referendum, nel senso che di questo strumento si è finito un po’ con l’abusare, proponendo quesiti su temi di interesse meno trasversale (l’ordinamento giudiziario, le carriere dei magistrati o quelle dei giornalisti, l’installazione e il passaggio delle condutture elettriche sui terreni…) o su cui era estremamente difficile per molte persone farsi un’opinione informata (come per esempio sulla procreazione assistita). Ma soprattutto, più nel complesso, era cambiato l’approccio degli italiani alla vita politica: ci sono stati sempre di più un disinteresse verso il dibattito giornalistico e parlamentare, una crescente sfiducia nei confronti dei partiti e un tasso di affluenza che di conseguenza tendeva a scendere costantemente. Contestualmente è cambiata nel tempo anche la tattica politica di chi è contrario all’approvazione del referendum. Se per buona parte degli anni Settanta e Ottanta anche chi si opponeva all’approvazione del quesito faceva campagna per favorire le proprie ragioni, spingendo comunque il proprio elettorato di riferimento ad andare a votare, nel corso degli anni si è via via affermato il principio per cui chi è contrario alla proposta referendaria suggerisce di disertare la consultazione, o più semplicemente evita di parlarne. Una sorta di boicottaggio, ovviamente del tutto legittimo, che però disincentiva la partecipazione. Questa difficoltà a raggiungere il quorum sta diventando ancor più eclatante da quando, a partire dal 2021, in Italia è stata introdotta la possibilità di raccogliere le firme per indire la consultazione anche in formato digitale. Per i promotori è molto più agevole ed economico raggiungere la soglia delle 500mila sottoscrizioni: non serve più allestire gazebo in giro per le città, avere volontari che passano ore a raccogliere ed autenticare le firme, con costi e impegni notevoli. Ma la maggiore facilità di ottenere adesioni rende ancor più evidente le complicazioni sul raggiungimento del quorum: si rischia insomma di avere un numero sempre maggiore di quesiti referendari che sempre più raramente hanno come esito un referendum valido, svilendo ancora di più un istituto che è considerato tra i più preziosi della democrazia. Anche per queste ragioni, nella scorsa legislatura c’erano state varie proposte in parlamento per rendere la norma sui referendum più in sintonia coi tempi che corrono. Tra gli altri, il deputato del Partito Democratico Stefano Ceccanti aveva suggerito di innalzare da 500 a 800mila il numero di firme necessarie per indire il referendum e però di rendere flessibile il quorum, prevedendo cioè la validità della consultazione a patto che andasse a votare più della metà di coloro che avevano votato alle ultime elezioni politiche nazionali. Nessuna di queste proposte è stata però approvata in parlamento."
2,ilPost,2024-09-27,Lo sfruttamento dei lavoratori nel distretto orafo di Arezzo,"In uno sportello di assistenza per persone straniere, nel centro di Arezzo, un operaio bangladese mette sul tavolo il contratto di assunzione in un’azienda orafa e un plico di buste paga: il contratto dice che lavora 40 ore alla settimana, le buste paga che guadagna circa 1.500 euro al mese. In realtà lavora tra le 60 e le 70 ore alla settimana e di euro ne guadagna poco più di mille, perché ogni mese è costretto a restituire almeno un quinto del suo stipendio alla sua datrice di lavoro, anche lei bangladese. Allo stesso sportello ci sono altri otto operai bangladesi che lavorano nell’oreficeria, sempre in aziende di loro connazionali: raccontano di stipendi non pagati per mesi, turni da 15 ore, lavoro fisso di sabato e domenica, operai in nero che maneggiano macchinari pericolosi, lavoro notturno che il datore di lavoro dà da fare in casa – gratuitamente – alle mogli e ai figli minorenni dei dipendenti. Uno di loro racconta di aver accompagnato varie volte il suo datore di lavoro nelle case degli operai: «alle sette di sera consegnava un certo peso di metallo e l’ordine di montare centinaia di catenine: il giorno dopo alle sette di mattina il lavoro doveva essere finito», dice. Nelle aziende orafe di Arezzo lavorano anche migranti irregolari, senza documenti. Alcuni arrivano in Italia tramite persone che li contattano direttamente nei paesi d’origine, con la promessa di un lavoro e del permesso di soggiorno. Spesso non vengono regolarizzati, e lavorano in condizioni di sfruttamento per ripagare il debito del viaggio: «La promessa dei documenti viene usata come ricatto, con minacce di ritorsioni sulle famiglie d’origine se si ribellano, o se non pagano», dice Marco Giunta, avvocato che collabora con lo sportello di assistenza, gestito dall’associazione culturale ACB Social Inclusion. Altri migranti vengono intercettati dopo l’arrivo in Italia, spesso nei centri d’accoglienza, e reclutati per conto di aziende che producono gioielli.  Per chi ci lavora tutto questo non è una novità, anzi per certi versi il caporalato e lo sfruttamento sono ormai la normalità nel distretto orafo di Arezzo, uno dei più grandi e importanti d’Italia, formato da oltre 1.200 aziende. Qui è concentrata buona parte dell’esportazione di gioielli italiani, e parte della produzione di alcuni importanti marchi del lusso italiano, in un sistema orgogliosamente raccontato come il motore del “Made in Italy”. Qui, negli ultimi anni, si è sviluppato un sistema di sfruttamento di cui è difficile capire l’estensione e su cui si regge una parte della filiera. Che è complicata, frammentata e in parte impenetrabile: «È un sistema di scatole cinesi», la definisce Emilio Santoro, professore alla scuola di Giurisprudenza dell’università di Firenze e fondatore del centro di ricerca “L’altro diritto”. Per Arezzo l’oreficeria è sempre stata un motivo di orgoglio: il disegno e la produzione di gioielli fanno parte della cultura locale da decenni, la tradizione manifatturiera da secoli. Per molti e molte giovani artigiane uscite dagli istituti professionali aretini, il “Piero della Francesca” e il “Margaritone”, l’artigianato orafo è stato per molto tempo uno sbocco professionale sicuro. Parlando con le persone della zona è ricorrente il racconto di famiglie che in passato intrecciavano catenine la sera, davanti alla televisione, per arrotondare.  Poi il settore orafo, e l’artigianato in generale, sono entrati in crisi: è successo soprattutto a partire dagli anni Duemila per ragioni economiche e culturali. Molte aziende hanno chiuso, altre hanno cambiato il modo in cui lavoravano per mantenere i profitti. La filiera produttiva si è allargata e ramificata: molte aziende hanno esteso la produzione a nuovi settori, ed esternalizzato parte della propria produzione dove il costo del lavoro è più basso. Il lavoro è stato spostato non solo in paesi come il Bangladesh, il Vietnam o la Cina, ma anche in altre province italiane. Ad Arezzo, negli ultimi anni, si è sviluppata una rete sempre più fitta di piccole aziende che lavorano in conto terzi, cioè che producono per altri. Secondo i dati aggiornati della Camera di Commercio di Arezzo-Siena, ad Arezzo negli ultimi dieci anni è più che raddoppiato il numero di aziende orafe gestite da titolari stranieri. Molte delle aziende che si occupano delle lavorazioni per i grandi marchi sono gestite da bangladesi e pakistani, in una situazione paragonabile a quella delle manifatture tessili di Prato, dove negli anni sono stati accertati molti casi di sfruttamento della manodopera cinese. Ma i casi di sfruttamento non sono limitati esclusivamente agli imprenditori stranieri, come dicono diverse testimonianze raccolte dal Post e dalle organizzazioni sindacali. Nel distretto orafo aretino infatti operano varie aziende italiane, alcune delle quali molto grandi: hanno filiere lunghe e articolate, quindi non è chiaro se e quanto queste forme di violenza facciano parte del loro funzionamento.
 Chi si occupa del problema ritiene che esista una dinamica molto precisa e specifica di violenza interna alle comunità straniere, in particolare quella bangladese: «È un tema delicato, di cui parlare con cautela e che può essere strumentalizzato, ma che esiste e non può essere ignorato», dice l’avvocato Marco Giunta. Il distretto industriale di Arezzo è a sud e a ovest della città, tra San Leo, il quartiere Pescaiola, l’aeroporto e la statale che porta all’imbocco dell’A1 verso Firenze. È una zona di capannoni, fabbriche, concessionari di automobili, negozi di arredamento e di attrezzature e macchinari per l’oreficeria. A differenza dei concessionari e dei grandi magazzini, i laboratori orafi non hanno grosse insegne: i nomi delle aziende sono sui campanelli, i laboratori al chiuso, spesso dietro grate e in edifici con dentro altre attività.  La mattina presto, e poi all’ora di cena, sulla ciclabile al lato della statale passano molti giovani uomini in bicicletta, che entrano ed escono dalle strade della zona industriale. Di notte, dietro qualche grata, ci sono ancora le luci accese. In questa zona, durante un controllo notturno dello scorso autunno, i carabinieri hanno trovato un laboratorio orafo gestito da un uomo bangladese con una trentina di operai, tutti in nero. Tre erano migranti irregolari: oltre a lavorare di notte, lavoravano senza nessun dispositivo di protezione individuale e senza un sistema antincendio. L’attività è stata sospesa e multata per circa 200mila euro. In altri controlli sono stati trovati anche migranti irregolari minorenni.  «La maggior parte di queste aziende porta avanti le fasi meno specializzate del lavoro: la semilavorazione, il montaggio, la saldatura e la pulitura dei gioielli», dice Tito Anisuzzaman, presidente di ACB Social Inclusion, bangladese e titolare a sua volta di un’azienda orafa, la Amici International. È proprio nella gestione delle fasi più semplici e ripetitive che si concentrano i casi di sfruttamento e caporalato. La base è la cosiddetta semilavorazione. Il metallo più o meno prezioso viene modellato per creare le forme: gli anelli per le catenine di collane e braccialetti, per esempio, o altre forme per ciondoli o orecchini. In questa fase si utilizzano pinze, cesoie, tronchesi e martelli, tra le altre cose. Dopo il montaggio c’è la saldatura, in cui si utilizzano fiamme a gas, e poi la pulitura: dopo la sgrassatura del gioiello in macchinari di acqua, sapone o trucioli di legno e ceramica, lo si passa a mano sotto macchinari con grosse spazzole molto rigide che scorrono velocissime. L’ultima fase è quella della galvanica, in cui i gioielli vengono immersi in vasche di acido o cianuro per essere placcati, d’oro o d’argento: questa fase richiede personale specializzato e macchine che costano decine di migliaia di euro, ed è quindi meno diffusa nelle piccole aziende che lavorano in conto terzi.  «È molto facile ferirsi e farsi male, soprattutto quando fai la stessa cosa per tante ore, magari con qualcuno che ti mette fretta: in molte aziende i macchinari per la pulitura sono vecchi, obsoleti o privi dei sistemi di sicurezza per interromperli immediatamente se ci si ferisce», dice Anisuzzaman mostrando il funzionamento di una di queste macchine, che possono essere spente in tre modi: con un pulsante, con una leva o sollevando verso l’alto, col polso, il pannello di plastica che ricopre le spazzole in azione, per proteggere il viso di chi lavora da polveri o frammenti di metallo.  Un operaio impegnato nel montaggio di un vassoio di orecchini racconta di quando un suo collega, assunto regolarmente in un’altra azienda, si ferì lavorando: «Il datore di lavoro lo costrinse a dire al medico che si era ferito in casa da solo, e non mentre lavorava». Una storia simile è capitata a uno degli operai che si sono rivolti allo sportello dell’associazione ACB Social Inclusion: «mi ero tagliato con la pulitrice: il datore di lavoro mi ha detto che dovevo chiedere la malattia anziché riconoscermi l’infortunio», che per l’azienda avrebbe potuto portare a conseguenze legali. Nei casi in cui gli operai lavorano in nero, o magari sono migranti irregolari, non è ovviamente prevista nemmeno la malattia. Un operaio dice che nell’azienda in cui lavora solo un terzo dei lavoratori è regolarmente assunto. Durante i controlli dell’ispettorato del lavoro circa quaranta operai che lavorano in nero devono nascondersi dietro le macchine pulitrici, e vengono frettolosamente coperti da un grosso pannello di cartone: «una volta, durante un controllo, uno di loro è saltato dalla finestra e si è rotto un piede, ma non aveva nessun contratto e quindi nessuna tutela», dice.  Essere regolarmente assunti, comunque, non è una garanzia: gli operai ascoltati per questo articolo raccontano di regolari vessazioni quotidiane, in cui i loro contratti vengono sistematicamente violati per ridurre il più possibile il costo del loro lavoro.  La pratica di sottrarre ogni mese una parte di stipendio ai dipendenti è la più diffusa: il datore di lavoro fa un bonifico con lo stipendio indicato nel contratto, per cui formalmente è tutto regolare, sia come ore lavorate che come somma corrisposta. Nella maggior parte dei casi il datore di lavoro accompagna l’operaio a ritirare la somma in banca o alle poste, e se ne fa restituire una parte. In altri casi l’operaio ritira la somma e ne restituisce una parte al datore di lavoro. Un operaio tra quelli presenti allo sportello dice di aver lavorato in un’azienda in cui passava dalle dodici alle quindici ore a saldare e pulire gioielli, con il datore di lavoro che gli metteva fretta e lo obbligava a fare più veloce: «Lavorare così fa fatica anche nella testa, non solo nel corpo», dice. Due operai dicono di essere stati obbligati a dimettersi dall’azienda in cui lavoravano dopo aver protestato perché non venivano pagati da cinque mesi. Tutti loro dicono di non aver mai fatto un corso sulla sicurezza.  Tutti e otto sono arrivati dalla Libia, e nonostante vivano in Italia da qualche anno parlano pochissimo italiano. Alcuni di loro comunicano solo con l’aiuto di un interprete. Uno dice che il datore di lavoro non vuole che impari la lingua, perché altrimenti guadagnerebbe un’autonomia per cui potrebbe andarsene: «A volte ho chiesto come si chiamavano in italiano gli strumenti con cui lavoravo, non me lo voleva dire, e lavorando dalle 12 alle 15 ore anche il sabato e la domenica quando lo studio l’italiano?».  Diverse persone ascoltate per questo articolo, con vari livelli di conoscenza della filiera dei gioielli, ritengono che in molti casi la riduzione del costo del lavoro permessa dalle violazioni contrattuali non serva tanto alle aziende per sopravvivere in un momento di crisi, quanto per mantenere intatti e anzi accrescere i propri guadagni. «Produrre un gioiello in questa maniera permette al committente di pagarlo pochi euro e di rivenderlo a diverse centinaia: il margine è di guadagno, non di sopravvivenza», dice David Faltoni, commercialista aretino in contatto con diverse aziende, e fondatore di un sito d’informazione in cui si occupa da tempo di questo problema. Le irregolarità esistono fin dall’origine del reclutamento dei lavoratori, che spesso inizia già dai centri di prima accoglienza dove vengono accolte le persone in arrivo dal Bangladesh, arrivate in Italia seguendo diverse rotte. I datori di lavoro hanno una rete di intermediari che utilizzano per cercare manodopera, tipicamente connazionali che vivono in Italia da un po’ e sanno come muoversi, e che sanno come raggiungere i migranti direttamente nei centri d’accoglienza. Il “caporale”, in questi casi, è la persona che recluta manodopera per farla lavorare per altre persone in condizioni di sfruttamento, approfittando del loro stato di bisogno. In altri casi il contatto col possibile lavoratore avviene direttamente nel paese d’origine, anche sfruttando la procedura permessa dal cosiddetto “decreto flussi”, la legge annuale che permette l’ingresso in Italia ad alcune categorie di lavoratori stranieri. La norma prevede che chi abbia individuato lavoratori stranieri da assumere in Italia chieda un nulla osta alla prefettura. A quel punto la persona a cui è stato offerto il lavoro va nella sede diplomatica italiana del proprio paese per ottenere un visto e partire. Arrivata in Italia deve presentarsi col datore di lavoro in prefettura per ottenere il permesso di soggiorno per motivi di lavoro. «Capita molto spesso che il datore di lavoro non si presenti in prefettura, che il visto scada, e che il lavoratore diventi migrante irregolare, per poi venire impiegato nella stessa azienda in nero, in modo che il datore di lavoro non debba pagare i contributi», spiega l’avvocato Giunta. Anche in questo caso il datore di lavoro utilizza degli intermediari, come persone che conoscono la famiglia nel paese d’origine a cui chiedono grosse somme. Se non paga o se il lavoratore in Italia si ribella i familiari vengono minacciati, picchiati, o vengono sequestrate le loro proprietà. Sulla base di due segnalazioni di questo tipo Emilio Santoro, dell’associazione “L’altro diritto”, sta raccogliendo il materiale per presentare alcune denunce ed è già in contatto con due procure. Dal suo punto di vista, al di là dello sfruttamento, esistono gli estremi non solo per il reato di caporalato, ma anche per quello di tratta di esseri umani, cioè il reclutare, trasportare, trasferire o accogliere persone con la forza o l’inganno, per sfruttarle a scopo di lucro. Ad Arezzo la sede della CGIL è grande, curata e imponente: un edificio di tre piani, con bandiere rosse, grandi stampe del Quarto Stato di Giuseppe Pellizza da Volpedo a ogni piano, volantini di scioperi e proteste, foto di manifestazioni, poster con iniziative sui diritti dei lavoratori e delle lavoratrici. Si trova a pochi chilometri dal distretto industriale. «Nel settore orafo siamo pressoché inesistenti», dice Antonio Fascetto, segretario generale della Fiom-CGIL Arezzo.  Gli operai stranieri che lavorano nell’oreficeria e sono iscritti al sindacato sono pochissimi. C’entrano l’ostilità di molte aziende nei confronti dello stesso sindacato, il costo dell’iscrizione, la scarsa conoscenza dei propri diritti per chi arriva da migrante, le barriere linguistiche. Qualche anno fa la CGIL organizzò un evento per parlare di questo e altri problemi nel settore orafo, “Le età dell’oro”: l’evento non è stato ripetuto e l’impressione, oggi, è che il sindacato conosca questo problema ma non abbia molti strumenti per affrontarlo. Nel frattempo chi ha denunciato ha subìto ritorsioni, anche pesanti. Alla CGIL più persone raccontano di due lavoratori che avevano chiesto aiuto e che erano stati successivamente picchiati: in uno dei due casi era stata picchiata anche la moglie incinta. I due episodi hanno instillato «dubbi etici», dice Fascetto, su come procedere. Gli operai che hanno raccontato al Post la propria esperienza hanno accettato di farlo solo a condizione di non nominare né loro né i posti in cui lavorano. La difficoltà a monitorare cosa succede all’interno delle piccole aziende dipende anche dal fatto che aprono e chiudono molto frequentemente, a volte attraverso prestanomi e probabilmente grazie all’assistenza di consulenti e commercialisti del territorio che consigliano ai titolari come muoversi. «C’è una fluidità di ragioni sociali», che «rende molto difficile indagare sulle loro attività, e in generale sulla filiera, anche per l’ispettorato del lavoro», dice Fascetto. Le forze dell’ordine ci sono in maniera sporadica, con ispezioni, controlli, saltuarie chiusure di attività, ma nessuna azione di prevenzione o controllo sulla filiera dei gioielli, come succede anche nella moda. Sono misure che permetterebbero anche di avere un’idea più precisa di quanto sfruttamento e caporalato siano effettivamente diffusi nella filiera dei gioielli italiani. Al momento esistono percezioni molto diverse: «Poche mele bacate», dice Gabriele Veneri, consigliere regionale di Fratelli d’Italia e imprenditore orafo; «Un fenomeno crescente e in espansione», dice Emilio Santoro dell’associazione “L’altro diritto”; «Un’economia parallela», sostiene Alessandro Tracchi, segretario generale della CGIL di Arezzo. I dati forniti dalla Camera di Commercio di Arezzo-Siena non permettono di sapere quante delle molte piccole aziende aperte negli ultimi anni lavorino in conto terzi, ed eventualmente per chi. È difficile quindi sapere dove vadano i gioielli prodotti nei laboratori in cui ci sono casi di sfruttamento e caporalato. Nel frattempo, il consolidamento di una filiera sempre più basata su offerte a basso costo ha messo in piedi un sistema che fa concorrenza sleale a chi non sfrutta. Catia Dicembrini è un’ex imprenditrice aretina che aveva una piccola ditta contoterzista di cinque dipendenti, in cui lavorava l’oro: i dipendenti non lavoravano di notte, né nei festivi, e le costavano tra i 2mila e i 3mila euro al mese. Una decina d’anni fa iniziò a ricevere sempre meno ordini, affidati dai suoi committenti ad aziende che promettevano lo stesso lavoro in meno tempo e a prezzi più bassi. Dice di non aver voluto cambiare il modo in cui lavorava, e che voleva nel suo laboratorio solo persone di fiducia. La sua ditta chiuse cinque anni fa dopo trent’anni di attività."
3,ilPost,2024-09-27,Il partito di estrema destra che potrebbe vincere le elezioni austriache,"Domenica in Austria si vota per rinnovare il Consiglio Nazionale, la camera bassa del parlamento. Per la prima volta potrebbe vincere un partito di estrema destra, il Partito della Libertà (in tedesco Freiheitliche Partei Österreichs, FPÖ), che era stato il più votato alle elezioni europee dello scorso giugno ed è favorito nei sondaggi: al momento è dato al 27 per cento, circa due punti avanti rispetto al Partito Popolare, di centrodestra e al governo insieme ai Verdi. L’FPÖ è uno dei più vecchi partiti di estrema destra europei: venne fondato nel 1956 e il primo presidente fu Anton Reinthaller, ex membro del partito nazista e ufficiale delle SS. A partire dagli anni Ottanta l’FPÖ cominciò ad assumere posizioni estremiste, euroscettiche e molto ostili all’immigrazione, in modo simile ad altri partiti europei che stavano cominciando ad avere successo in quel periodo, come il Front National in Francia (che oggi si chiama Rassemblement National) e la Lega Nord in Italia. Ottenne i primi successi elettorali alla fine degli anni Novanta e da allora è stato parte della coalizione di governo due volte, sempre insieme al Partito Popolare: dal 2000 al 2006 e poi di nuovo dal 2017 al 2019, quando era cancelliere Sebastian Kurz. Dopo la fine del governo di Kurz l’FPÖ passò un momento di crisi: il presidente Heinz-Christian Strache si era dimesso dopo essere stato indebolito da diversi scandali, e alle elezioni del 2019 il partito ottenne appena il 16 per cento dei voti. Negli anni successivi però è riuscito a ricostruirsi, e secondo i sondaggi dal 2021 a oggi ha guadagnato quasi venti punti percentuali. Le ragioni della rimonta sono varie, legate sia a questioni di politica estera che interna. In primo luogo, l’FPÖ è riuscito a sfruttare le posizioni scettiche di molti elettori austriaci sul sostegno all’Ucraina e sulle sanzioni imposte contro la Russia. L’Austria non fa parte della NATO e ha una lunga tradizione di neutralità, ribadita anche nella propria Costituzione. Inoltre è uno dei pochi paesi europei ancora dipendenti dalle importazioni di gas naturale dalla Russia. L’FPÖ è un partito filorusso: in passato ha anche firmato un accordo di cooperazione con il partito di Vladimir Putin, Russia Unita, il cui contenuto è sempre rimasto segreto. Negli ultimi mesi il presidente Herbert Kickl ha spesso accusato il governo austriaco di «violare la neutralità» scegliendo di aiutare l’Ucraina, e ha detto che se verrà eletto cancelliere si opporrà alle sanzioni. Un altro tema che negli ultimi anni ha contribuito all’aumento di popolarità delll’FPÖ è stata la pandemia di Covid-19. Il partito è stato fin da subito contrario a ogni restrizione e si è sempre opposto all’obbligo vaccinale, approvato dal parlamento nella primavera del 2022 tra molte polemiche e mai davvero applicato. Durante la pandemia l’FPÖ organizzò varie proteste a Vienna contro le restrizioni: Kickl, che ha sempre rifiutato di vaccinarsi e che sosteneva la possibilità di curare la Covid-19 con l’ivermectina (un vermifugo per cavalli), disse che le proteste erano «in difesa della libertà e della dignità umane» e accusò il governo di voler instaurare «una dittatura del Coronavirus». Negli ultimi anni, mentre la pandemia diventava un argomento marginale nel dibattito pubblico dei paesi europei, in Austria l’FPÖ ha continuato a criticare le misure restrittive approvate dal governo. Nei mesi scorsi il partito ha organizzato diversi eventi in tutto il paese insieme a medici notoriamente contrari ai vaccini. Nella campagna elettorale ha anche prodotto video piuttosto drammatici, che invitano gli elettori «a non dimenticare» quello che accadde durante la pandemia e a punire i partiti al governo. Negli ultimi anni l’FPÖ ha ulteriormente radicalizzato le proprie posizioni. Questo cambiamento è dovuto almeno in parte a Kickl, che è considerato un politico estremista anche per gli standard del suo partito. Tra le altre cose sostiene la necessità di sospendere il diritto d’asilo in Austria, è favorevole a una politica di «Remigration» (la «remigrazione», termine usato dai partiti di estrema destra per riferirsi all’espulsione di massa di migranti e stranieri), ed è un grande ammiratore del primo ministro ungherese Viktor Orbán, con il quale ha fondato un nuovo gruppo di estrema destra al Parlamento Europeo, Patrioti per l’Europa. Si descrive come «cancelliere del popolo», Volkskanzler, utilizzando consapevolmente un termine coniato per la prima volta da Adolf Hitler. Il programma elettorale dell’FPÖ contiene varie proposte radicali: la difesa del primato della legge nazionale austriaca sulle norme dell’Unione Europea; la sospensione del diritto d’asilo e delle riunificazioni familiari per gli stranieri che si trovano in Austria; la perdita del permesso di soggiorno per chi commette reati. Propone anche di vietare discussioni su temi legati alla comunità LGBTQ+ nelle scuole, e di inserire nella Costituzione una disposizione che obblighi lo Stato a riconoscere solo due generi: maschile e femminile (una discriminazione nei confronti delle persone che si riconoscono come non binarie). In politica estera il programma non prende una posizione esplicita sul sostegno all’Ucraina e sulle sanzioni alla Russia (anche se le posizioni del partito su questi temi sono piuttosto note), ma si limita a difendere la posizione neutrale dell’Austria. Non è chiaro cosa succederà se l’FPÖ dovesse vincere le elezioni di domenica. Difficilmente il partito avrà i numeri per governare da solo e dovrà formare una coalizione: il Partito Popolare finora ha detto di non voler governare insieme all’FPÖ, ma secondo molti osservatori potrebbe cambiare idea se Kickl rinunciasse a ricoprire ruoli importanti nel prossimo governo. Anche il presidente della Repubblica austriaco, Alexander van der Bellen, ha detto che non nominerebbe primo ministro Kickl a causa delle sue posizioni euroscettiche e filorusse. L’alternativa potrebbe essere quindi un governo di coalizione tra Socialisti, Verdi e Popolari. In quel caso, Kickl e l’FPÖ potrebbero accontentarsi di rimanere all’opposizione, e intanto provare a rinforzarsi ancora, in vista delle prossime elezioni."
4,ilPost,2024-09-27,Un altro discorso di propaganda di Netanyahu,"Venerdì il primo ministro israeliano Benjamin Netanyahu ha usato il suo discorso all’Assemblea generale delle Nazioni Unite, l’evento che ogni anno riunisce a New York gran parte dei leader internazionali, per ribadire quanto ha sempre detto finora: che Israele vuole la pace, che sta vincendo la guerra in corso nella Striscia di Gaza e che «combatterà fino alla vittoria totale». Inoltre Netanyahu ha descritto l’Iran e il gruppo libanese Hezbollah come fattori di destabilizzazione globale e come una minaccia terroristica al suo paese, e ha prospettato ulteriori azioni contro di loro. Il suo discorso era particolarmente atteso non solo a causa dell’invasione in corso nella Striscia di Gaza, ma anche per gli intensi bombardamenti sul Libano iniziati cinque giorni fa: su entrambe le cose, Netanyahu però non ha detto nulla di nuovo, ma ha ripetuto la linea del suo governo. Ha fatto una lunga ricostruzione degli eventi, a partire dagli attacchi compiuti da Hamas in territorio israeliano lo scorso 7 ottobre, nella quale ha nuovamente sostenuto che Israele «sta difendendo se stesso» e che Hamas deve «arrendersi, abbassare le armi e liberare gli ostaggi. Se non lo faranno, combatteremo fino alla vittoria totale». Riferendosi a Hezbollah, il potente gruppo paramilitare libanese sostenuto dall’Iran, Netanyahu ha detto che «non accetteremo un esercito terroristico arroccato sul nostro confine settentrionale pronto a fare un altro massacro come quello del 7 ottobre», confermando quindi che gli attacchi sul Libano continueranno. Appena arrivato a New York Netanyahu aveva ribadito: «La nostra politica è chiara: continueremo a colpire Hezbollah con tutta la nostra forza». Durante il discorso Netanyahu ha a lungo criticato l’Iran per il sostegno ad Hamas ed Hezbollah, accusando «il regime di Teheran» di destabilizzare la regione e di aver impedito una coesistenza pacifica tra i paesi del Medio Oriente. Netanyahu ha mostrato due mappe (una delle quali era la stessa che aveva portato all’Assemblea generale di un anno fa) e ha chiesto ai rappresentanti dei paesi di scegliere se schierarsi con Israele o l’Iran, presentandola come una contrapposizione binaria tra «bene e male» e tra un modello di cooperazione economica (Israele, in questa visione) e uno di terrorismo oscurantista (l’Iran). Prima che Netanyahu parlasse, diverse delegazioni avevano lasciato l’aula fischiandolo. Quando ha poi iniziato il suo intervento – che è durato circa 25 minuti – si sono sentiti applausi da parte di quelle rimaste a sentirlo, ma anche qualche fischio. Netanyahu ha detto che all’inizio non voleva partecipare all’Assemblea dell’ONU perché il suo paese «sta combattendo per la sua esistenza» ma di aver cambiato idea «dopo aver sentito le falsità di molti degli oratori su questo podio». Ha poi escluso un ruolo di Hamas nel futuro di Gaza, dicendo che dovrà essere una «zona demilitarizzata e deradicalizzata». Durante l’Assemblea il primo ministro della Slovenia, Robert Golob, aveva concluso il suo intervento rivolgendosi direttamente a Netanyahu, che avrebbe parlato poco dopo di lui, chiedendogli di «fermare la guerra ora». Finora Netanyahu si è sempre rifiutato di accettare proposte di cessate il fuoco sia a Gaza sia in Libano, nonostante le forti pressioni provenienti da diversi paesi, tra cui suoi alleati. Giovedì gli Stati Uniti e altri stati, tra cui la Francia, avevano proposto a Israele ed Hezbollah un accordo per un cessate il fuoco di 21 giorni. Netanyahu aveva rifiutato subito, come ribadito anche dal ministro degli Esteri israeliano Israel Katz, e durante il discorso non ha citato la proposta. Per ora Hezbollah non ha risposto alla proposta di cessate il fuoco, ma è molto improbabile che accetti dato che il gruppo ha sempre detto che continuerà a combattere Israele fino al raggiungimento di un cessate il fuoco tra Israele e Hamas nella Striscia di Gaza, cosa non prevista dalla proposta. Venerdì l’esercito israeliano ha mobilitato due brigate per missioni operative nel nord del paese. Nonostante la posizione di Netanyahu e del suo governo sembri inequivocabile, gli Stati Uniti continuano a dire che le discussioni sono ancora in corso e potrebbero avere esito positivo. È una situazione simile a quella che da mesi caratterizza le discussioni per un cessate il fuoco nella Striscia di Gaza: a ogni nuovo giro di consultazioni gli Stati Uniti si dicono speranzosi, ma finora non è stato possibile raggiungere alcun accordo. Netanyahu ha sempre adottato una retorica ambigua, dicendo una cosa in pubblico e un’altra in privato, e in varie occasioni ha cambiato idea molto velocemente. Venerdì mattina un centinaio di persone hanno protestato fuori dall’hotel dove alloggiava Netanyahu a New York. Giovedì c’erano già state manifestazioni pacifiche – organizzate da alcuni gruppi di attivisti pro Palestina, tra cui Within Our Lifetime e Jewish Voice for Peace – vicino al Palazzo di Vetro, la sede dell’ONU, e poi nel centro di Manhattan. C’erano stati comunque alcuni scontri con la polizia, e circa 30 persone erano state arrestate. Tra i manifestanti c’era anche Jill Stein, candidata dei Verdi alla presidenza che sta avendo molto successo tra l’elettorato musulmano (ma non ha comunque possibilità di vincere). Venerdì Israele ha bombardato il Libano per il quinto giorno consecutivo. A partire da lunedì gli attacchi hanno ucciso almeno 700 persone, tra cui giovedì Mohamed Hussein Sarour, uno dei comandanti di Hezbollah. Gli scontri tra Israele ed Hezbollah sono aumentati per frequenza e intensità in seguito agli attacchi di Hamas in territorio israeliano dello scorso 7 ottobre e la conseguente invasione israeliana della Striscia. Si sono poi ulteriormente intensificati dopo la recente operazione di intelligence con cui Israele aveva fatto esplodere migliaia di cercapersone e walkie-talkie in possesso di Hezbollah, uccidendo almeno 30 persone.                   "
5,ilPost,2024-09-27,È morta l’attrice inglese Maggie Smith,"Venerdì è morta a 89 anni l’attrice inglese Maggie Smith, tra le più apprezzate della sua generazione, vincitrice di un Oscar nel 1970 per la sua interpretazione da protagonista in La strana voglia di Jean, e di uno come non protagonista nel 1979 per California Suite. A partire dagli anni Duemila Smith aveva avuto una nuova enorme popolarità grazie a due ruoli particolarmente amati, quello della professoressa Minerva McGranitt nei film di Harry Potter e quello della contessa Violet Crawley nella serie tv Downton Abbey. Ad annunciare la morte è stata la sua famiglia, che ha detto che Smith si trovava in ospedale e che «se n’è andata serenamente». Avendo affiancato a quella nel cinema anche una lunga e ammirata carriera a teatro, Smith era peraltro una delle poche persone ad aver vinto il cosiddetto EGOT, il premio simbolico che va a chi riesce a vincere l’Oscar, il Grammy, l’Emmy e il Tony Award. Fu anche premiata con varie onorificenze dalla Corona britannica: era Commendatrice dell’Ordine dell’Impero Britannico dal 1969, e Dama di Commenda dell’Ordine dell’Impero Britannico, due onori ricevuti «per i suoi servizi all’arte drammatica». «Nonostante il suo successo», si legge nel necrologio che le ha dedicato la BBC, «era modesta riguardo ai suoi risultati: affermava semplicemente che era andata a scuola, voleva recitare, aveva iniziato a recitare e recitava ancora». Nata a Ilford, in Inghilterra, nel 1934, era figlia di una professoressa di patologia dell’università di Oxford. Cominciò a recitare dopo essersi formata alla scuola della Oxford Playhouse, uno dei teatri più importanti della città, e nel 1959 entrò a far parte della più prestigiosa compagnia teatrale inglese, quella dell’Old Vic, nel centro di Londra. Fece parte della compagnia fino al suo scioglimento nel 1963, e negli anni si distinse come interprete delle opere di William Shakespeare. Fece il suo debutto come attrice televisiva nel 1955, e ottenne il primo ruolo da protagonista nel film Senza domani di Seth Holt, attirando l’attenzione di molti registi cinematografici. Negli anni successivi le vennero offerti principalmente ruoli secondari ma piuttosto memorabili. Il primo ruolo a valerle una candidatura all’Oscar come migliore attrice non protagonista fu quello di Desdemona in Otello (1965), al fianco di Laurence Olivier. Nel corso della sua carriera recitò in decine di film e produzioni teatrali: fu particolarmente apprezzata in In viaggio con la zia (1972), e Camera con vista (1985), in cui interpreta Charlotte, dama di compagnia di Helena Bonham Carter, vincendo il secondo Golden Globe come miglior attrice. Negli anni Novanta Steven Spielberg la scelse per interpretare la versione adulta di Wendy in Hook – Capitan Uncino, a fianco di Dustin Hoffman, Robin Williams e Julia Roberts, e fu molto apprezzata anche nel ruolo della Madre Superiora del Convento in Sister Act – Una svitata in abito da suora (1992) e Sister Act 2 – Più svitata che mai (1993), diventati dei classici del cinema comico. Nel 1999 recitò in Un tè con Mussolini di Franco Zeffirelli, uno dei più famosi registi italiani del Novecento, insieme a Judi Dench, Cher e Lily Tomlin. Nel 2002 fu poi candidata nuovamente all’Oscar per Gosford Park di Robert Altman. Le generazioni più giovani la ricordano però già anziana nel ruolo della professoressa Minerva McGranitt negli otto film della saga di Harry Potter, che completò nonostante le fosse stato diagnosticato il cancro al seno. Più di recente fu apprezzatissima nella sua interpretazione della Contessa Madre di Grantham, Lady Violet, nella serie tv di grande successo Downton Abbey. Recitò anche in The Lady in the Van, il film del 2015 basato sull’omonimo memoir di Alan Bennett che racconta la storia vera di un’anziana piuttosto sui generis che per 15 anni, dal 1974 al 1989, si parcheggiò con il suo furgone nel suo cortile. Nonostante l’età avanzata nel 2019 tornò a recitare a teatro, dopo dodici anni in cui aveva recitato solo per il cinema e la televisione, con A German Life, in cui interpreta la segretaria di Joseph Goebbels, Brunhilde Pomsel. Nello stesso anno tornò a interpretare Lady Violet per l’ultima volta nel film di Downton Abbey. Si sposò due volte: la prima nel 1967 con l’attore Robert Stephens, da cui ebbe due figli, gli attori Chris Larkin e Toby Stephens, la seconda nel 1975 con il drammaturgo Beverley Cross."
6,ilPost,2024-09-27,Il fenomeno Sally Rooney,"Il quarto libro della scrittrice irlandese Sally Rooney, Intermezzo, è uscito questa settimana nei paesi del mercato anglofono. Per la traduzione in italiano bisognerà aspettare novembre, ma di Intermezzo si era cominciato a parlare anche in Italia come nel resto del mondo già mesi fa, quando era stato annunciato. Dopo tre romanzi da milioni di copie vendute e un grande successo anche di critica, infatti, la fama internazionale di Rooney ha raggiunto probabilmente un livello senza uguali per una scrittrice contemporanea di 33 anni. In Italia Parlarne tra amici e Dove sei, mondo bello, rispettivamente il suo primo e terzo romanzo, hanno venduto decine di migliaia di copie, e Persone normali, da cui è stata tratta anche una serie tv apprezzatissima, ha ampiamente superato il centinaio di migliaia. Non è facile spiegare il suo successo e non è facile inquadrarla in un genere: scrive di sentimenti e relazioni, ma è un’autrice con una forte connotazione politica; è letta da un pubblico largo, ma ha uno stile letterario e non banale; è diventata un fenomeno di cultura pop ma conduce una vita tutto sommato riservata, e da poco ha fatto sapere che non venderà i diritti dei propri libri alla tv almeno per un po’. Per essere una scrittrice difficile da inquadrare comunque Sally Rooney è stata etichettata in molti modi. Primo fra tutti naturalmente “la voce della sua generazione”. Ma anche “la Jane Austen dei Millennial” (che sono appunto i trenta-quarantenni) e la «Salinger della Snapchat generation», anche se quando le affibbiarono questo epiteto disse che Snapchat non sapeva neanche cosa fosse. Lei stessa comunque ha detto in varie occasioni di ispirarsi ad alcuni autori di classici del passato, come appunto Jane Austen, Henry James e Fëdor Dostoevskij. Nonostante questo però Rooney è amata soprattutto dai lettori suoi coetanei e apprezzata proprio per la capacità di raccontare storie estremamente contemporanee. Scrive di come pensano, agiscono e vivono oggi le relazioni di amore, sesso e amicizia le persone a cavallo tra la fine degli studi e l’inizio della vita adulta. E soprattutto delle loro incomprensioni, preoccupazioni, rimuginii, paralisi emotive e sofferenze subite e inflitte. Come fa notare l’Economist, c’è una frase che dice una dei protagonisti del suo ultimo libro che riassume bene tutta la sua produzione: «Le persone non sono sempre troppo gentili con le persone che amano». Ma non c’è solo l’aspetto cerebrale delle relazioni, Rooney è anche molto capace nel descrivere il sesso: in una recente intervista al Guardian ha detto che l’erotismo è «un enorme motore» in tutti i suoi libri.  Parlarne tra amici lo scrisse poco dopo la fine degli studi, al Trinity College di Dublino. Rooney era nata e cresciuta in provincia, a Castlebar, dove è poi tornata a vivere di recente insieme al marito, che è un insegnante di matematica. Nel mezzo ha passato un periodo a Dublino e qualche anno a New York. Quando uscì il suo primo romanzo lei aveva 26 anni e aveva già scritto qualche racconto, poesia o saggio breve per delle riviste letterarie: all’università era tra le altre cose diventata campionessa europea di dibattito (cosa su cui scrisse il saggio breve Even If You Beat Me). Parlarne tra amici non fu un successo immediato ma cominciò a vendere grazie a un grosso passaparola che lo fece diventare un caso editoriale. Quando nel 2018 uscì Persone normali quindi il nome di Rooney era già molto conosciuto: questo secondo romanzo, secondo alcuni critici già evidentemente più maturo (e drammatico), confermò e fece crescere rapidamente la sua reputazione. Persone normali fu negli anni candidato a vari premi tra cui il Man Booker Prize, il più importante premio letterario britannico, vinse come romanzo dell’anno agli Irish Book Awards, e fu tradotto in oltre 40 lingue. Con Dove sei, mondo bello, e ora di nuovo con Intermezzo, l’attesa e la trepidazione dei lettori è stata un po’ fisiologica, e un po’ alimentata da un intenso lavoro di marketing della casa editrice statunitense Farrar, Straus & Giroux. Dei suoi libri hanno parlato personalità del mondo del cinema indipendente e autoriale come Lena Dunham e Ayo Edebiri, ma anche celebrità più mainstream come Sarah Jessica Parker, Emily Ratajkowski, Taylor Swift e Barack Obama. Sempre per promuovere i suoi ultimi libri sono stati venduti cappellini, tote bag e magliette: cosa che non ha mancato di suscitare qualche perplessità, considerato che Rooney si è sempre posta in modo molto critico nei confronti del sistema capitalista e di come influenza la cultura. Per l’uscita di Intermezzo a New York una libreria è rimasta aperta fino a mezzanotte, con una folla di lettori esagitati che «non si vedeva dall’uscita dell’ultimo libro di Harry Potter nel 2007». Nel tentativo di inserire i suoi libri in un genere c’è chi ha parlato di “romance letterario”. Come nei romanzi rosa infatti la trama gira attorno a relazioni d’amore e di sesso; i libri di Rooney però si discostano molto per qualità narrativa e stilistica dai libri romance che hanno avuto grande successo negli ultimi anni, e su cui la critica spesso non si esprime neanche. Le storie di Rooney non hanno niente di inedito in termini di sviluppo della trama e anzi si può dire che nelle sue storie non succede niente di che. In Parlarne tra amici la protagonista ha 21 anni e inizia una relazione con un uomo più grande e sposato, all’interno di una specie di quadrangolo amoroso con la sua migliore amica, ed ex fidanzata, e la moglie di lui. In Persone normali i protagonisti sono Marianne e Connor (due personaggi che aveva già usato nel racconto breve At the Clinic), due liceali e poi universitari che col passare degli anni non fanno altro che amarsi e allontanarsi. In Dove sei, mondo bello l’intreccio è nuovamente tra quattro personaggi, un po’ smarriti, intrecciati da amori, amicizie e corrispondenze via mail. Più che la trama quindi la grande differenza la fa il racconto dei personaggi e delle loro interazioni, rigorosamente in terza persona. La stessa autrice ha raccontato che è la creazione dei personaggi a guidare il suo processo creativo: sono la prima cosa che le viene in mente, e quando scrive non fa altro che seguirli nel modo in cui immagina si comporterebbero. I personaggi sono anche la cosa per cui Rooney risulta però più indigesta ai suoi detrattori, che spesso trovano noiosa e limitata la sua tendenza a raccontare sempre lo stesso ambiente benestante, bianco e istruito, i cui problemi possono sembrare tutto sommato piccole difficoltà da persone privilegiate. Alcuni dettagli, come la loro profondità di pensiero in giovane età, il fatto che spesso si definiscano marxisti e che si tengano in contatto via mail, inoltre, sono stati criticati perché secondo alcuni posticci e poco realistici. Allo stesso tempo però Rooney è molto attenta nei suoi libri a notare e raccontare aspetti della società irlandese che rendono i problemi dei personaggi molto concreti: come la differenza di classe, la precarietà, il costo delle case, la tensione tra vita di città e di provincia, l’ansia da cambiamento climatico. I suoi non sono libri “impegnati”, ma il suo impegno politico «ci scorre attraverso», dice lei. In questi anni Rooney si è in generale espressa su diverse questioni politiche al di fuori dei suoi libri. Quando uscì Dove sei, mondo bello, nel 2021, si rifiutò di vendere i diritti alle case editrici israeliane in sostegno del movimento Boycott, Divestment, Sanctions che boicotta le attività culturali di Israele come forma di protesta contro la sua oppressione della popolazione palestinese. Era prima dell’attacco di Hamas del 7 ottobre 2023, quando l’attenzione per la questione palestinese era meno sentita a livello internazionale. Per il suo quarto libro ha fatto lo stesso, e in un evento a Londra per promuoverlo ha tenuto un duro discorso contro l’invasione e i bombardamenti israeliani a Gaza, che ha definito «un genocidio». In Irlanda ha anche scritto e parlato a favore del diritto all’aborto e del diritto alla casa. In varie occasioni ha detto che la scelta di esprimersi pubblicamente su questioni politiche deriva dalla sua consapevolezza di avere una posizione privilegiata nel dibattito per via della sua fama, «e il potere di intervenire nella conversazione pubblica». In generale, come molti suoi personaggi, si definisce marxista e femminista. Le tre protagoniste dei suoi primi libri sono tutte in qualche modo delle scrittrici, ma Rooney ha sempre detto che non c’è niente di autobiografico in quello che scrive e che vede il suo lavoro come quello di un’attrice che interpreta dei ruoli che non hanno niente a che fare con la sua vita. E anzi, ha detto che quando si accorge di attingere dalla propria vita mentre scrive sa che sta sbagliando qualcosa. In Intermezzo i protagonisti sono per la prima volta due uomini: i due fratelli Peter e Ivan. Rooney ha detto di non averlo fatto in modo deliberato, di non avere avuto intenzione fin da subito di parlare di maschilità e che anzi il personaggio con cui aveva cominciato a scrivere era quello di Margaret, ma che poi la scrittura l’ha portata da un’altra parte. A giudicare dalle recensioni uscite in questi giorni, Intermezzo è all’altezza delle enormi aspettative. Sia in termini di qualità letteraria, sia per quello che i lettori di Rooney sono stati abituati a trovare nei suoi romanzi. Nell’ultimo libro tornano molti elementi già emersi in quelli precedenti: relazioni sentimentali complicate, amori che diventano amicizie e viceversa, dolore cronico (in Parlarne tra amici la protagonista soffriva di endometriosi), anticapitalismo ed erotismo. Inedito è invece il tema del lutto, che viene fuori dalle prime pagine quando Ivan e Peter si trovano al funerale del padre, e della differenza d’età tra i due fratelli tra loro e con le donne che frequentano. Come ha scritto l’Atlantic «la generazione Z è ufficialmente entrata nell’universo di Rooney, e fa sentire vecchi i Millennial». In una lunga intervista audio pubblicata pochi giorni fa dal New York Times, Rooney ha detto che quando esce un suo nuovo libro cerca di non seguire i discorsi che ne nascono attorno, perché teme che la «porterebbero su una cattiva strada» e che non le interessa della sua carriera. Pensa infatti che il sistema culturale in cui viviamo sia ossessionato dalla crescita e dall’innovazione, dall’idea di migliorare e diventare più grandi, cosa che invece lei non trova «particolarmente interessante», motivo per cui non si pone il problema di scrivere libri che tornano sugli stessi temi e con storie e personaggi che si assomigliano molto tra loro. Da quando è diventata così famosa Rooney ha parlato anche spesso di quanto l’abbia messa a disagio il fatto di essere una donna giovane al centro di una grande attenzione mediatica. Il motivo, ha spiegato al New York Times, è che le donne giovani che ricevono un’attenzione così larga vengono automaticamente percepite e giudicate sulla base del loro aspetto e della loro presenza, come fossero personaggi dello spettacolo, anziché per il loro lavoro intellettuale. Non sono tante, in effetti, le scrittrici recenti diventate famosissime così giovani: tra quelle che vengono citate quando si cerca di paragonare Rooney a qualcuna ci sono per esempio l’americana Ottessa Moshfegh (che ha 43 anni ed è diventata molto famosa a 37 per Il mio anno di riposo e oblio) e l’inglese Zadie Smith, che quando scrisse Denti bianchi aveva 25 anni. L’attenzione mediatica è anche il motivo per cui dopo aver seguito la produzione della serie tv tratta da Persone normali (che ha avviato la carriera degli attori irlandesi Paul Mescal e Daisy Edgar-Jones) e quella di Parlarne tra amici (che invece ha avuto meno successo) ha deciso di non vendere i diritti degli ultimi due romanzi per adattamenti televisivi o cinematografici: una rinuncia notevole soprattutto dal punto di vista economico. Al New York Times ha spiegato di voler fare una pausa da tutto quello che queste produzioni comportano in termini di visibilità e lasciare che i libri siano «una cosa a sé per un po’»."
7,ilPost,2024-09-27,La politica statunitense sta cambiando idea su Zelensky,"Questa settimana il presidente ucraino Volodymyr Zelensky è negli Stati Uniti per una serie di impegni diplomatici: ha parlato all’Assemblea generale delle Nazioni Unite; incontrato il presidente Joe Biden e la sua vice Kamala Harris; ha visitato una fabbrica di munizioni in Pennsylvania e parlato al Congresso. Tutte le occasioni sono state al centro di varie polemiche, sollevate soprattutto dal Partito Repubblicano, e hanno reso evidente come l’umore della politica statunitense nei confronti di Zelensky e del sostegno all’Ucraina sia molto cambiato rispetto a due anni fa. Fin dall’inizio della guerra, nel febbraio del 2022, gli Stati Uniti sono stati tra i più stretti alleati dell’Ucraina. Il crescente dissenso tra i Repubblicani, alimentato anche dalle dichiarazioni di Donald Trump e del suo candidato alla vicepresidenza J.D. Vance, sta però complicando l’approvazione di misure e fondi a favore dell’Ucraina, cosa che potrebbe avere conseguenze sull’andamento della guerra. Nel dicembre del 2022 il primo intervento di Zelensky al Congresso statunitense era stato interrotto più volte dagli applausi dei presenti. Questo giovedì il presidente ucraino ha risposto alle domande di alcuni senatori di entrambi i partiti, e poi ha tenuto un intervento alla Camera: entrambi gli incontri si sono svolti a porte chiuse e alla presenza di poche decine di parlamentari. La scarsa partecipazione è almeno in parte dovuta al fatto che mercoledì il Congresso ha iniziato una pausa di sei settimane in vista delle elezioni di novembre, ma in ogni caso i leader delle due camere non hanno fatto molto per dare rilevanza alla visita di Zelensky. I dubbi di diversi parlamentari, soprattutto Repubblicani, sull’opportunità di continuare a finanziare la difesa ucraina sono evidenti da mesi. Lo scorso aprile il Congresso aveva approvato una misura che tra le altre cose stanziava più di 60 miliardi di dollari in aiuti militari all’Ucraina: le discussioni però erano iniziate a gennaio del 2023, ed erano quindi proseguite per oltre un anno a causa dell’opposizione dell’ala più radicale del Partito Repubblicano. Gli aiuti militari statunitensi sono fondamentali per l’Ucraina e includono molte delle armi più efficaci, tra cui i missili ATACMS, in grado di colpire obiettivi fino a 300 chilometri di distanza. Giovedì Zelensky ha visitato una fabbrica di munizioni a Scranton, in Pennsylvania (che tra l’altro è la città natale del presidente Joe Biden). È stato accompagnato da Josh Shapiro, il governatore Democratico dello stato che era stato considerato da Harris come potenziale vicepresidente, e dal senatore Democratico Bob Casey. La Pennsylvania è uno stato in bilico dove i Democratici devono vincere a novembre: per questo la visita di Zelensky è stata interpretata da alcuni Repubblicani come un’intromissione nella politica interna del paese e un tentativo di influenzare le elezioni. Lo speaker della Camera Mike Johnson, esponente dell’ala più estremista del partito, ha definito la visita un evento elettorale del Partito Democratico e ha chiesto a Zelensky di licenziare l’ambasciatrice ucraina negli Stati Uniti, Oksana Markarova, che ha contribuito a organizzare l’evento. Il deputato Repubblicano James Comer ha aperto un’indagine sui fondi usati per finanziare la visita. Il sostegno statunitense all’Ucraina sarebbe ancora più compromesso se Trump dovesse vincere le elezioni presidenziali di novembre. L’ex presidente e candidato Repubblicano è sempre stato scettico sulla necessità di aiutare l’Ucraina, e più volte in passato ha alluso al fatto che la Russia dovrebbe essere lasciata libera di agire militarmente. Giovedì durante un comizio in North Carolina ha detto che l’Ucraina avrebbe dovuto «arrendersi un po’» per far finire la guerra: «Continuiamo a dare miliardi di dollari a un uomo che si rifiuta di fare un accordo», ha aggiunto, riferendosi a Zelensky. Anche Vance è sempre stato uno dei più decisi critici degli aiuti all’Ucraina (in una recente intervista con il New Yorker Zelensky l’ha definito «troppo radicale» e gli ha suggerito di ripassare la storia contemporanea, attirandosi ulteriori polemiche da parte dei Repubblicani). Al contrario, Biden e Harris si sono sempre esposti a favore della difesa ucraina. «C’è qualcuno nel mio paese che preferirebbe obbligare l’Ucraina a rinunciare a un’ampia parte della sua sovranità territoriale», ha detto di recente Harris, riferendosi a Vance. «Le sue proposte sono le stesse del [presidente russo] Vladimir Putin». Zelensky ha incontrato entrambi separatamente giovedì a Washington, e oggi (venerdì) incontrerà Trump a New York."
8,ilPost,2024-09-27,Come prendere spunto dalle sfilate,"Come accade dopo ogni Settimana della moda – quella di Milano dedicata alle collezioni per la primavera/estate 2025 si è conclusa lunedì – siti e riviste scrivono le loro previsioni su quelli che saranno il colore, i capi e gli stili di tendenza e li consigliano ai loro lettori: si tratta però di semplici opinioni, a volte influenzate dai rapporti pubblicitari con i marchi di abbigliamento. Altri, come l’account Instagram databutmakeitfashion o il motore di ricerca TagWalk, pubblicano analisi con dati e percentuali sulle collezioni più importanti e segnalano i look e gli accessori più cercati online dalle persone, sempre per dare un’idea di ciò che sarà più visto e desiderato nei prossimi mesi. Non c’è niente di male nel farsi influenzare dalle tendenze e nel comprare la “borsa del momento” ma ci sono anche modi più pragmatici di ispirarsi alle sfilate e aggiornare il proprio modo di vestire, senza rischiare di comprare qualcosa che potrebbe stancare presto o che non corrisponde alla propria personalità. Dalle sfilate emergono sempre degli elementi comuni – a questo giro si è visto molto argento e abiti sexy che scoprono il corpo, come succede dalla fine della pandemia – ma la moda è diventata meno normativa di un tempo e, anche per avvicinare più clienti, i marchi propongono tante cose diverse tra loro. Per questo le sfilate sono simili a vetrine piene di idee ed esperimenti da adattare al proprio gusto: si può scoprire un accostamento di stampe o colori, provare una nuova tinta (magari in un dettaglio, come un calzino, anziché un maglione) o un accessorio, come una spilla, un foulard o un cerchietto per capelli. A volte quello che colpisce è l’idea di mondo espressa da una sfilata, che è uno spettacolo fatto solo in parte dai vestiti: «ci sono la musica, il set, il modo in cui modelle e modelli camminano, le loro facce, i loro corpi, il trucco e parrucco», ricorda l’esperto di moda Jacopo Bedussi. «Per prima cosa devi capire cosa ti è piaciuto di una sfilata», aggiunge, «se il mondo a cui rimanda o se un singolo look ed, eventualmente, che cosa di quel singolo look: i volumi, i colori, i riferimenti a un altro decennio, lo styling», cioè il modo in cui capi e accessori sono abbinati tra loro e indossati. A quel punto si può provare a ricrearlo con quello che si ha a casa, comprando vintage o da marchi di buona qualità che propongono cose simili ma meno costose. È più facile con le collezioni di direttori creativi che lavorano sullo styling e che «rimettono insieme cose che in un modo o nell’altro già esistono», come fa per esempio Alessandro Michele, che ora è alla guida dell’azienda Valentino dopo aver diretto Gucci dal 2015 al 2022. È più difficile invece «se piacciono gli stilisti che inventano nuove forme e vestiti: per esempio negli anni Settanta le giacche da donna di Armani le faceva solo lui e nessun altro», dice sempre Bedussi. Lo styling è tra gli aspetti di una sfilata più facili da copiare, anche se a farlo in modo letterale si rischia di sembrare un po’ ridicoli a chi è estraneo al mondo della moda. Per l’autunno/inverno 2024 Miu Miu, il marchio per le ragazze di Miuccia Prada, ha fatto sfilare alcune modelle con il colletto della camicia mezzo fuori e mezzo dentro dal cappotto e con la collana di perle tutta storta: l’idea non era indossare camicia e collana in quel modo, ma portare con un piglio da “ragazzaccia” gli abiti borghesi tradizionali. L’azienda di moda Bottega Veneta ha appena mostrato modelle e modelli con vestiti stropicciati, come se non fossero stati stirati, oppure con completi elegantissimi e le buste della spesa in mano, per suggerire un’idea di moda non ingessata ma mescolata alla vita quotidiana. Anche l’ultima collezione presentata da Prada giocava molto con lo styling, con accostamenti insoliti e sorprendenti per convincere a vestirsi nel modo più personale possibile. Così ispirarsi alle sfilate non significa comprare qualcosa di nuovo, ma accostare in modo fresco cose che si hanno già. Aiuta anche che i direttori creativi si ispirino molto al passato, come si è visto anche nelle ultime sfilate: Prada, per esempio, ha proposto 49 paia di scarpe ispirate ai suoi modelli precedenti. Giorgia Dell’Orto, che ha fondato con altri due soci Ambroeus, uno dei negozi di abbigliamento vintage più noti a Milano, ripropone spesso alcuni look delle sfilate con i capi che ha già in vendita: «a volte è più facile ricrearli con il vintage che con il nuovo perché puoi trovare cose simili in ottimi materiali o anche i modelli originali», spiega. Il punto, aggiunge, «non è mai copiare paro paro, ma estrapolare i concetti, le forme e i colori e rifarli con le cose che hai o che trovi in giro». Nella vita di tutti giorni non è comodo mettersi corpetti, mutande al posto dei pantaloni e cappotti che strisciano a terra ma «bisogna saper interpretare lo spirito delle sfilate». Per esempio Bally, uno dei marchi più apprezzati a Milano, ha fatto sfilare cappotti molto larghi e strutturati sui fianchi e gonne con una specie di rigida balza alla vita: per avere qualcosa di simile, dice Dell’Orto, «si possono usare dei vestiti con una vita più stretta e spalle larghe, una gonna a vita molto alta o delle cinture che stringono e fanno l’effetto corsetto». Secondo lei le tendenze più interessanti non sono quelle a breve termine ma «i cambiamenti proposti nei volumi, nelle forme, nell’accostamento di capi fatto in modo non convenzionale rispetto al momento storico», che si diffondono fino a diventare di massa. Dell’Orto ricorda per esempio una sfilata nel 2021 del marchio francese Celine «in cui furono usati i cappellini da baseball con i blazer classici oppure i primi jeans larghissimi e lunghissimi presentati da Alessandro Michele da Gucci, che hanno dettato il trend nel denim fino a ora». Per questo guardare una sfilata può essere utile anche «per cercare di schivare i trend» spiega Yara De Nicola, direttrice e co-fondatrice di Alla Carta, una rivista indipendente che racconta il mondo contemporaneo attraverso la moda, l’arte e il design. «Le cose trendy arrivano, che tu voglia o no, ed è difficile non esserne influenzati: il bello è riuscire a farle tue». Quello che si trova nei negozi della grande distribuzione e della fast fashion (le catene che vendono abbigliamento molto dozzinale e di tendenza) è copiato dalle sfilate, le cui proposte si riversano nei guardaroba di chiunque: chi vuole essere alla moda e chi no finiscono per avere un maglione rosa accesso o una borsetta simile, ovviamente con costi e qualità assai diversi. Il celebre monologo sul maglioncino ceruleo dal film Il diavolo veste Prada Allo stesso modo i marchi di lusso si appropriano, a volte, di tendenze già in corso sui social network – come Ferragamo che ha ispirato l’ultima collezione al balletcore, il modo di vestire nella danza classica, che va da tempo su TikTok – o di modelli di successo disegnati da aziende più piccole. In questi casi De Nicola suggerisce di comprare i riferimenti originari a cui si ispirano gli stilisti: per esempio Phoebe Philo, allora direttrice creativa del marchio francese Celine, «ha stravolto la prospettiva sulle Birkenstock rendendole qualcosa di elegante dopo aver fatto uscire una ciabatta simile: ma a quel punto puoi prenderti le Birkenstock». Lo stesso ha fatto Miu Miu con le scarpe da barca e con una giacca ispirata a quella di Carhartt, un marchio statunitense di workwear (cioè gli abiti da lavoro). Un’idea, dice De Nicola, è comprare qualcosa di un grosso marchio di moda «come fosse un pezzo d’arte, per dare credito a chi l’ha inventata, anche perché spesso i designer sono spremuti e buttati via se non raggiungono gli obiettivi economici». Per motivi simili consiglia di non acquistare pensando alle tendenze ma rivolgendosi ad aziende più piccole che spesso hanno un’identità originale e che controllano il loro ciclo produttivo, come le italiane Magliano, Cormio, Vitelli e Sunnei: «quando compri cose di piccoli marchi non lo fai con il senso di colpa ma con più soddisfazione». Ci sono elementi di una sfilata con cui è più facile sperimentare, come il modo di truccarsi e pettinarsi. «Da qualche stagione il beauty è un po’ sottotono, non si fa grande sperimentazione, ma il vantaggio è che si possono rifare molte cose nel quotidiano» spiega Sofia Viganò, responsabile del sito di Vogue Italia e della sua sezione dedicata al Beauty. Per esempio, aggiunge, ci sono «i capelli raccolti molto tirati con il gel e la riga in mezzo della Gen Z  [i nati tra il 1996 e il 2010, n.d.r.], portati però con due chignon bassi dietro. È divertente anche la tendenza dei capelli scompigliati o senza piega che si è vista da Prada ma soprattutto attorno alle passerelle: per esempio la cantante Rosalía è andata alla sfilata di Dior con i capelli sciolti come se se li fosse asciugati con il phon». Un’altra cosa da provare, in linea con lo spirito giocoso delle migliori sfilate a Milano, «è il trucco lilla che aveva l’atleta paralimpica Veronica Yoko Plebani da Marco Rambaldi: non sta bene a nessuno e per questo fa il giro e sta bene a tutti». Nel suo essere un evento quasi pop, una sfilata può influenzare con aspetti ancora più impalpabili, come dice Bedussi ricordando quella della collezione autunno/inverno 2012 di Prada: «il modo in cui camminavano, con quella spacconaggine e ironia di fondo, ha cambiato il modo in cui mi muovo ancora oggi»."
9,ilPost,2024-09-27,I fischietti degli arbitri non sono tutti uguali,"Il fischietto è probabilmente l’oggetto più di tutti associato al lavoro di arbitri e arbitre, che in moltissimi sport lo usano per interrompere il gioco e segnalare per esempio l’inizio e la fine del tempo, i falli, le irregolarità e altre situazioni sulle quali è necessario attirare l’attenzione di atleti e pubblico. «La prima cosa che controllavo di avere quando facevo la borsa era il fischietto: dimenticarselo è una cosa gravissima per noi arbitri e se non avevo il mio temevo che qualcosa potesse andare storto», racconta Luigi Lamonica, storico arbitro di basket italiano e internazionale, oggi commissioner del Comitato italiano arbitri. È insomma quasi impensabile immaginare una partita di calcio o di basket in cui l’arbitro non adoperi il fischietto, e in effetti l’utilizzo sportivo di questo oggetto ha origini molto antiche. Esiste in sostanza da quando esiste il fischietto nella sua versione moderna, e cioè dagli anni Settanta dell’Ottocento, quando Joseph Hudson fondò a Birmingham, in Inghilterra, la J Hudson & Co, che in poco tempo sarebbe diventata la più grande fabbrica produttrice di fischietti; esiste ancora oggi, con il nome di ACME Whistles, e in 150 anni ha prodotto oltre 450 milioni di fischietti. Sono oggetti che emettono fischi o sibili sempre uguali (i fischietti di base emettono una sola nota) attraverso il passaggio e la compressione dell’aria in uno spazio ristretto. Esistevano invece già in tempi antichi, in Egitto e in Cina, ed erano fatti di terracotta, di legno o di altri materiali. Anche se per il pubblico può essere difficile distinguere i suoni, però, i fischietti non fischiano tutti allo stesso modo, a volte anche all’interno di uno stesso sport: in Italia per esempio la pallavolo e il basket hanno standard fissi sui fischietti da usare, mentre nel calcio ogni arbitro può usare quello che preferisce e che gli sembra più adatto. Joseph Hudson propose il primo fischietto moderno, il Metropolitan, durante un concorso indetto nel 1883 da Scotland Yard, la polizia britannica, che cercava un sostituto più funzionale rispetto allo strumento usato fino a quel momento dai poliziotti, una specie di sonaglio che faceva rumore agitandolo in aria. L’idea di Hudson piacque e prese subito piede: furono ordinati ventimila fischietti solo per Birmingham e nell’anno successivo la J Hudson & Co ne produsse circa 250mila. Già nel 1884 Joseph Hudson inventò il primo fischietto sportivo della storia, l’ACME Thunderer, che ancora oggi viene prodotto in una versione aggiornata ed è utilizzato da diversi arbitri ma anche da capotreni e addestratori di cani, per esempio. Il primo ACME Thunderer fu usato negli anni Ottanta dell’Ottocento nelle partite di calcio, uno sport che cominciava ad avere successo in Inghilterra in quegli anni: prima del fischietto, gli arbitri utilizzavano dei fazzoletti che lanciavano in aria per segnalare i falli e altre cose (una pratica che in realtà esiste ancora in alcuni sport, per esempio nel football americano). Oggi i due fischietti utilizzati dalla maggior parte di arbitri e arbitre sono il Fox40 e il Molten Valkeen. In alcuni sport gli arbitri possono decidere singolarmente quale adoperare: per esempio nel calcio in Serie A non esiste un fischietto standard, la scelta viene lasciata all’arbitro. «Non ci sono indicazioni precise. La gran parte degli arbitri utilizza ancora il Fox40, che ha un costo limitato, mentre alcuni hanno cominciato a usare il Molten Valken, che però costa 60 euro e a me piace poco perché ha un suono meno pieno e più acuto», spiega Luca Marelli, ex arbitro di calcio e oggi opinionista sulle questioni arbitrali per DAZN. «Io sono un fedelissimo del Fox40, ce l’ho di quasi tutti i colori, li abbinavo al colore della divisa». I fischietti infatti non sono tutti uguali, e le ragioni dietro alle preferenze possono essere di vario tipo. Prima di tutto, come accennava Marelli, c’è il suono che emettono, che è diverso a seconda del tipo e può essere più o meno acuto, più o meno penetrante, più o meno facile da percepire anche in lontananza, o in un ambiente particolarmente caotico come uno stadio o un palazzetto. Il Fox40 emette un suono di circa 115 decibel, la stessa intensità del Mikasa Beat, quello ufficiale degli arbitri internazionali di pallavolo, mentre il Molten Valkeen (oggi molto usato nelle competizioni calcistiche internazionali) arriva a 125 decibel. Anche lo sforzo che richiede il fischio e le dimensioni dell’oggetto, comunque, possono influenzare la scelta: «A me il Fox40 non piaceva perché era troppo piccolo, quindi se potevo ne usavo un altro della Fox, più grande, che mi dava più sicurezza», dice per esempio Lamonica. Alcuni dei principali fischietti provati da un arbitro in un campo da calcio, e le differenze nel suono Nel basket comunque la scelta è più standardizzata rispetto al calcio, perché nelle varie competizioni sono le federazioni a fornire i fischietti (sia l’Eurolega che la FIP, la Federazione italiana, mettono a disposizione due modelli della Fox, mentre la FIBA, la Federazione internazionale, fa usare anche il Molten Valkeen). Oggi comunque il Fox40 è il fischietto più usato al mondo, nello sport ma non solo: si dice ne venga venduto uno ogni otto secondi. Il suo fischio da quasi quarant’anni accompagna Mondiali, Olimpiadi e vari campionati nazionali, dalla NBA alla Serie A di calcio. La storia della sua invenzione peraltro è abbastanza particolare e ha come protagonista Ron Foxcroft, un imprenditore e arbitro canadese che aveva una ditta di trasporti e arbitrava partite di basket sia locali sia internazionali. All’inizio degli anni Ottanta Foxcroft cominciò a sviluppare un fischietto differente da quelli in uso in quegli anni, la maggior parte dei quali al loro interno conteneva una pallina che, quando qualcuno soffiava dentro, si muoveva amplificando il suono e facendolo vibrare nell’aria. Quei fischietti però avevano un problema: a volte la pallina si incastrava, impedendo al suono di uscire. È una storia che ha i tratti della leggenda, ma è impossibile stabilire se sia vera perché nessuno è in grado di contraddire il suo inventore (è raccontata in questa versione anche dal sito della Fox): comincia quando durante la finale maschile del torneo di basket delle Olimpiadi di Montreal 1976 un giocatore della Jugoslavia diede una gomitata a un avversario degli Stati Uniti. L’arbitro di quella partita era proprio Foxcroft, che vide l’infrazione: al momento di fischiare, però, la pallina nel suo fischietto si inceppò e gli impedì quindi di segnalare il fallo, facendogli subire insulti e fischi dal pubblico statunitense. Pare che da quel momento si rafforzò in Foxcroft l’idea che un nuovo fischietto fosse necessario. Il seguito è una romanzesca storia di sagacia imprenditoriale statunitense: in questo breve documentario di History Channel Foxcroft racconta che per far conoscere il suo innovativo fischietto appena perfezionato (dopo quattordici diverse versioni) andò nell’albergo di Indianapolis in cui alloggiavano tutti gli arbitri dei giochi Panamericani del 1987 (un’importante manifestazione sportiva a cui partecipano tutti i paesi del Nord, del Centro e del Sud America). Nella notte, fece suonare il suo fischietto nel corridoio dell’albergo: quasi tutti gli arbitri rimasero colpiti dal fischio, ricorda Foxcroft, e chiesero di poterlo comprare. Foxcroft aveva a quel punto il problema di produrlo su scala industriale, e anche qui la soluzione fu in parte frutto del caso, sempre secondo la sua versione: perché Foxcroft dice che sbattendo la cornetta del telefono dopo una chiamata andata male si rese conto che la plastica di cui era fatto il telefono era particolarmente resistente. Decise quindi di far costruire i fischietti con quel materiale, che era anche parecchio economico: in tre settimane riuscì a produrre 20mila fischietti e a entrare nel business. Anche senza la pallina, il Fox40 emette comunque un suono vibrato, perché produce tre frequenze leggermente diverse che si sovrappongono in maniera sfasata. Una decina di anni fa la Fox creò e cominciò a vendere anche una versione elettronica del Fox40, nella quale quindi non bisogna soffiare dentro, ma premere un pulsante per azionarlo, producendo tre tipi diversi di suono che variano per intensità e potenza (tra i 96 e i 120 decibel). Questo fischietto diventò particolarmente utile nel periodo della pandemia da Covid-19, perché non essendo necessario soffiare gli arbitri evitavano di farlo sputacchiando in campo. Un articolo del New York Times del 26 giugno 2020 si chiedeva se questo fosse il fischietto del futuro, ma alla fine oggi nessuno dei principali tornei e campionati dei vari sport lo adopera, un po’ per le resistenze a cambiare un gesto e un oggetto impiegato in quel modo da centocinquant’anni, un po’ perché certe restrizioni per la pandemia oggi non sembrano più necessarie, e un po’ perché l’elettronico pone problemi quali la durata della batteria e il funzionamento in condizioni climatiche difficili."
10,ilPost,2024-09-27,Da dove viene la grave crisi del settore dell’auto nell’Unione Europea,"In queste settimane sono state tante le notizie che hanno reso evidente una crisi senza precedenti del settore dell’auto nell’Unione Europea: i dati sulle vendite mostrano un mercato in declino, le aziende fermano interi stabilimenti e minacciano chiusure e licenziamenti, i dipendenti organizzano scioperi. Sono in grossa difficoltà anche le più grandi imprese europee, quelle che hanno avuto un ruolo importante nell’industrializzazione del continente e che di questo processo sono diventate un po’ il simbolo, come la Volkswagen tedesca e Stellantis, erede dell’italiana Fiat e della francese Peugeot. Dietro a questa crisi ci sono cause di lungo periodo che stanno producendo i loro esiti tutte insieme: dopo anni di esigui investimenti in innovazione e di incentivi marginali da parte delle istituzioni – e dunque di scarsa visione sia dei manager che della politica – l’intero settore si è trovato a dover affrettare il processo di transizione verso i veicoli elettrici, ancora molto costosi e poco interessanti per i consumatori europei. Nel frattempo deve adeguarsi a norme europee molto severe e risente della forte concorrenza della Cina, che al contrario ha sviluppato un fiorente mercato dei veicoli elettrici e ha sostanzialmente la leadership della tecnologia necessaria per produrli, dalle materie prime alle batterie. La dimensione della crisi si capisce bene dall’andamento delle vendite di veicoli nuovi. Secondo gli ultimi dati dell’ACEA, l’associazione europea dei produttori di auto, ad agosto le immatricolazioni in Unione Europea sono state il 18 per cento in meno rispetto ad agosto del 2023: i paesi dove sono andate peggio sono Germania, Francia e Grecia, dove la perdita è stata rispettivamente pari al 28, 24 e 21 per cento. In Italia le immatricolazioni sono state il 13 per cento in meno di un anno fa. Il calo è stato poi particolarmente accentuato nelle vendite di veicoli elettrici, lo standard a cui punta il settore e che ci si aspetterebbe essere in crescita, per via degli investimenti e per il fatto che è un settore recente: nell’Unione Europea invece le vendite sono state il 43,9 per cento in meno rispetto ad agosto dell’anno scorso. Ci sono stati grossi cali in Germania e in Francia, i due paesi in cui il mercato delle auto elettriche è attualmente più grande e in cui le vendite sono state rispettivamente il 69 e il 31 per cento in meno rispetto ad agosto 2023. Anche in Italia la riduzione è stata consistente, del 41 per cento. I risultati di un solo mese, seppur così negativi, non sono sufficienti a indicare una crisi, ma quelli di più lungo periodo sì: le vendite annuali di auto sono ancora di 3 milioni di unità sotto i livelli di prima della pandemia. Gli stabilimenti europei stanno lavorando alla metà della loro capacità produttiva, secondo i calcoli di Bloomberg: è il caso di Volkswagen, che ha già fatto intendere di voler chiudere alcuni stabilimenti e di iniziare licenziamenti di massa, ed è anche il caso di Stellantis, che in Italia tiene migliaia di lavoratori in cassa integrazione e sta producendo sempre meno veicoli rispetto al passato. Ma anche aziende come BMW e Mercedes-Benz non sono messe bene. Nei primi otto mesi del 2024, da gennaio ad agosto, le vendite complessive di veicoli sono comunque cresciute rispetto allo stesso periodo del 2023 – seppur di poco, dell’1,4 per cento – mentre quelle di auto elettriche sono risultate l’8,3 per cento in meno. È proprio l’andamento di quelle elettriche che definisce le prospettive future per il settore, perché dal 2035 nell’Unione Europea, secondo le regole attuali, non sarà più possibile vendere nuovi veicoli a diesel o a benzina. Il divieto di vendita dei veicoli a benzina e diesel fa parte di un ambizioso progetto europeo per contrastare il riscaldamento globale, che mira a raggiungere la cosiddetta neutralità carbonica entro il 2050. Le posizioni sul divieto specifico di produrre e commercializzare veicoli con motori tradizionali a partire dal 2035 sono piuttosto polarizzate: c’è chi ritiene che sia un passaggio importante e inevitabile per arrivare alla neutralità carbonica e c’è chi invece teme che il divieto sia troppo vincolante e repentino, e che finirà per rivelarsi dannoso per l’industria dell’auto europea, che vale il 7 per cento del Prodotto Interno Lordo del continente e 13 milioni di posti di lavoro. Tutte le considerazioni critiche verso il divieto, anche quelle più pragmatiche, si scontrano però con i numeri e l’urgenza di contrastare il cambiamento climatico: l’Unione Europea è la terza produttrice mondiale di CO2 e le automobili rappresentano il 12 per cento di tutte le emissioni, mentre l’intero settore dei trasporti è responsabile di un quarto del totale. Le auto elettriche sono però ancora poco diffuse e poco allettanti per il mercato di massa: la gran parte delle persone cerca veicoli per spostarsi con praticità e a basso costo. Al momento i modelli elettrici in circolazione non rispondono a nessuna delle due esigenze. Sono innanzitutto ancora molto costose rispetto a quelle col motore a combustione: sono ancora pochi i modelli elettrici sotto i 20mila euro, anche a guardare tra le auto di fascia bassa. In più sono ancora poco pratiche: da una parte i modelli di fascia più bassa (dunque non quelli di Tesla, per intenderci) non consentono di fare enormi distanze con una ricarica; dall’altra le colonnine di ricarica sono ancora poco diffuse sul territorio. Per ora sono insomma auto adatte per le piccole e medie percorrenze. Uno studio dell’ACEA mostra come le vendite di auto elettriche siano maggiori dove c’è una maggiore disponibilità di colonnine sul territorio: questo si vede per esempio dal fatto che i due paesi dove sono concentrate più colonnine – Paesi Bassi e Germania, che insieme ne hanno il 42 per cento – sono anche tra quelli dove la quota di mercato delle auto elettriche è più alta. È così anche in Norvegia, un paese che ha puntato molto sugli incentivi all’acquisto e sulle infrastrutture, dove ormai in circolazione ci sono più auto elettriche che a benzina. Nella maggior parte dei paesi europei questo è mancato: le infrastrutture di ricarica sono ancora poco diffuse, sebbene le cose cambino radicalmente da paese a paese, e gli incentivi all’acquisto di auto elettriche sono cronicamente insufficienti un po’ ovunque (in Italia per l’intero 2024 erano stati stanziati 240 milioni di euro, e le richieste li hanno fatti terminare in appena 9 ore). Da anni le aziende automobilistiche criticano questo atteggiamento delle istituzioni, che giudicano poco lungimirante e al momento incapace di indirizzare la transizione energetica del settore. Anche le stesse aziende però sono state accusate di poca lungimiranza, visto che le loro innovazioni si stanno dimostrando largamente insufficienti rispetto a quanto fatto per esempio dalla Cina: i produttori cinesi hanno beneficiato di ricchissimi sussidi pubblici, che da una parte hanno finanziato la ricerca e lo sviluppo di modelli sempre più all’avanguardia, e dall’altra consentono alle imprese di vendere le loro auto praticamente sottocosto. In questo modo le auto cinesi battono quelle occidentali sia per tecnologia che per prezzo: è il motivo per cui l’Unione Europea – come gli Stati Uniti e il Canada – ha deciso l’imposizione di dazi all’importazione di auto elettriche provenienti dalla Cina. Nel settore poi si è creato un grosso cortocircuito normativo. Le regole estremamente ambiziose dell’Unione Europea hanno posto alcuni obiettivi intermedi per limitare gradualmente le emissioni delle nuove auto immatricolate: il primo di questi obiettivi è nel 2025, e imporrà ai produttori di non superare in media i 95 grammi di anidride carbonica al chilometro per le vetture vendute complessivamente, se non vorranno essere multati. È un obiettivo che fu ritenuto quasi irrealistico quando venne fissato, e ha spinto alcune aziende a sospendere gli obiettivi di lungo termine per lo sviluppo dei modelli completamente elettrici, promuovendo invece veicoli ibridi capaci di far abbassare le emissioni medie del totale venduto già nel breve periodo. Per come sono messe ora le vendite di auto elettriche secondo ACEA non sarà in ogni caso possibile rispettare gli obiettivi del 2025, col rischio praticamente certo per i produttori di incorrere in «multe multimiliardarie»: secondo i calcoli di ACEA servirebbe che le auto elettriche arrivassero a una quota di mercato del 22 per cento, e al momento questa è ferma al 14 per cento. Da giorni in Italia e in Europa si sta dibattendo molto sulla possibilità di far slittare in avanti gli obiettivi del 2025 – una richiesta partita da ACEA – e addirittura di anticipare al 2025 (quindi di un anno) la discussione sulla clausola di revisione degli obiettivi del 2035. Quest’ultima è una proposta partita dall’Italia e dal ministro delle Imprese e del Made in Italy Adolfo Urso, appoggiato dalla Germania: Italia e Germania, proprio per l’importanza economica della loro industria automobilistica, sono stati tra i paesi che più hanno ostacolato l’entrata in vigore del regolamento sul divieto di vendita di veicoli a benzina e diesel dal 2035. Urso sta anche proponendo l’istituzione di un fondo per compensare il settore dai costi dell’ambiziosa regolamentazione europea in materia di emissioni. – Ascolta Ci vuole una scienza: Guida alle auto elettriche, spiegate con calma"
11,ilPost,2024-09-27,La storia sorprendente di come fu scoperta la vera causa dell’ulcera allo stomaco,"Una delle scoperte più importanti per la salute di tutto il Novecento avvenne grazie all’ostinazione di due ricercatori, a una dimenticanza e alla Pasqua, circa quarant’anni fa. Gli australiani John Robin Warren e Barry Marshall identificarono la vera causa della maggior parte delle ulcere gastriche e delle gastriti, sovvertendo secoli di ipotesi e trattamenti per tenerle sotto controllo con risultati deludenti. A comportare quei problemi di salute non erano lo stress o l’alimentazione, come si credeva, ma un batterio che poteva essere eliminato semplicemente con un antibiotico. Vincere lo scetticismo iniziale non fu semplice, ma Marshall e Warren – che è morto lo scorso luglio a 87 anni – non si diedero per vinti, portando a un cambiamento epocale nella cura dell’ulcera per milioni di persone in tutto il mondo che valse loro un Premio Nobel. Dopo essersi laureato in medicina nel 1961, Warren non era riuscito a seguire la specializzazione in psichiatria come avrebbe voluto e aveva scelto patologia clinica, cioè lo studio delle malattie per lo più in laboratorio. Negli anni seguenti avrebbe lavorato su campioni di ogni tipo, dal midollo osseo al sangue passando per feci e urine. Nel 1968 ottenne un posto al Royal Perth Hospital che aveva un’affiliazione con l’Università dell’Australia Occidentale. Lavorava con pochi contatti col resto del personale e trascorreva buona parte del proprio tempo nei sotterranei dell’ospedale, dove sezionava ed esaminava cadaveri. Una decina di anni dopo, all’inizio degli anni Ottanta, Marshall aveva iniziato a lavorare nello stesso ospedale, ma nel reparto di gastroenterologia. Per il suo programma di formazione avanzata, Marshall era stato incoraggiato a svolgere un lavoro di ricerca e gli era stato suggerito di parlare con Warren, che qualche tempo prima aveva identificato con sua sorpresa un batterio nelle analisi (biopsie) di alcune mucose dello stomaco. In precedenza poche ricerche avevano segnalato la presenza di batteri nello stomaco e all’epoca si riteneva, come del resto da secoli, che per un batterio fosse impossibile sopravvivere alla forte acidità dei succhi gastrici e in particolare dell’acido cloridrico. Tutto ciò che ingeriamo passa attraverso lo stomaco e viene scomposto dall’acido cloridrico presente al suo interno, fondamentale per far sì che le sostanze nutrienti possano essere assimilate nel passaggio successivo dall’intestino. Per non digerire anche sé stesso, lo stomaco si protegge dall’acido cloridrico grazie a una sostanza composta da muco e bicarbonato prodotta dalle cellule gastriche, che neutralizza l’effetto dell’acido quando questo entra in contatto con le sue pareti. Se la quantità di acido aumenta o i tessuti dello stomaco sono infiammati, la barriera non è sufficiente e si possono produrre delle ulcere, cioè ferite simili a piaghe che provocano una sensazione di bruciore che si presenta in vari momenti della giornata in base alla pienezza dello stomaco. A seconda dei casi, un’ulcera può causare sintomi lievi e intermittenti, anche a distanza di giorni o settimane, oppure più gravi e che richiedono un rapido intervento nel caso in cui ci sia una perforazione dello stomaco. In questa circostanza il contenuto dello stomaco si riversa nella cavità addominale e può provocare una grave infiammazione dei peritoneo, il rivestimento interno dell’addome. Se il problema non viene trattato per tempo e adeguatamente si può avere una diffusione dell’infezione che può rivelarsi mortale. Per moltissimo tempo le cause delle gastriti e delle ulcere furono un mistero. Si riteneva che le principali cause fossero il consumo di alcolici, il fumo, lo stress, i cibi piccanti e altre abitudini alimentari, insieme a una certa predisposizione di alcune persone. Nel periodo in cui Warren e Marshall iniziarono a lavorare insieme, le terapie erano orientate a ridurre i sintomi, con la prescrizione di farmaci per tenere sotto controllo la produzione dei succhi gastrici e l’acidità dello stomaco. Non funzionavano sempre: quando il problema sembrava essere risolto, si ripresentava dopo qualche tempo e nei casi di ulcera più gravi si rendevano necessari interventi chirurgici invasivi e rischiosi. Warren aveva analizzato le biopsie di alcuni pazienti con mal di stomaco e le aveva mostrate a Marshall, dicendogli che in più di venti casi aveva rilevato la presenza di un’infezione batterica. Marshall aveva allora messo in relazione le biopsie con le cartelle cliniche di quei pazienti, notando che alcuni avevano ricevuto una diagnosi di ulcera allo stomaco, ulcera al duodeno (la parte iniziale dell’intestino tenue) o gastriti di varie entità. Sembrava esserci una relazione tra la presenza di quel batterio e le diagnosi, ma i dati erano carenti e soprattutto sembravano andare contro il dogma dello stomaco inospitale alla vita dei batteri. Grazie alla collaborazione dei medici del reparto di gastroenterologia e di microbiologia dell’ospedale, Warren e Marshall iniziarono a raccogliere altre biopsie e ad analizzarle trovando quasi sempre l’infezione batterica, ma senza riuscire a isolare e coltivare i batteri in laboratorio per avere colonie più grandi da analizzare e capire l’eventuale ruolo nelle ulcere. Alla fine del 1981 alcuni colleghi consigliarono ai due ricercatori di passare a un approccio più sistematico, organizzando uno studio clinico vero e proprio con tutti i criteri del caso per valutare andamenti e variabili. In pochi mesi, Warren e Marshall organizzarono uno studio che avrebbe coinvolto cento persone. L’obiettivo era di capire se il batterio fosse presente normalmente nello stomaco, se fosse possibile coltivarlo e se la sua presenza potesse essere messa in relazione con le gastriti e le ulcere. Parallelamente, sarebbero proseguiti i tentativi di coltivare il batterio in laboratorio, forse l’obiettivo più difficile dell’intera ricerca. Trattandosi di un batterio presente nell’apparato digerente, il gruppo di ricerca aveva pensato che potesse ricevere il medesimo trattamento dei campioni di feci o derivati dai tamponi orali. I campioni venivano di solito messi su una piastra di Petri (il classico recipiente di vetro da laboratorio simile a un piattino) e se dopo 48 ore non erano osservabili particolari microrganismi, segno dell’avvenuta formazione di una colonia, il test era negativo e si gettava via tutto. Seguendo un approccio simile, dai campioni ottenuti con le biopsie non si era mai riusciti a ottenere una colonia del batterio nello stomaco. Almeno fino a quando fu Pasqua del 1982. Nei giorni prima del fine settimana lungo pasquale i tecnici di laboratorio del Royal Perth Hospital avevano dovuto dedicare buona parte del loro tempo a una quantità crescente di infezioni da stafilococco nell’ospedale, trascurando altre attività di ricerca. Una piastra di Petri preparata per tentare l’ennesima coltura di batteri da una biopsia allo stomaco era finita nel dimenticatoio nel weekend lungo di Pasqua che comprendeva il lunedì dell’Angelo, cioè il giorno di Pasquetta. Al loro ritorno il martedì, i tecnici notarono che sulla piastra dimenticata si era formato un sottile strato trasparente: era la colonia di batteri che non erano mai riusciti a ottenere prima e che avrebbe offerto a Marshall e Warren nuovi elementi per la loro ricerca. Poche settimane dopo fu completato lo studio e i risultati apparvero da subito molto solidi. Tra i cento volontari sottoposti a endoscopia (cioè a un esame che con un tubo fatto passare per l’esofago permette di esplorare lo stomaco e raccoglierne piccoli pezzi da analizzare) 65 avevano ricevuto una diagnosi di gastrite e c’era una forte associazione tra la loro condizione e la presenza del batterio. Questo era stato trovato in tutti i pazienti con un’ulcera al duodeno e nell’80 per cento di chi aveva un’ulcera allo stomaco; il batterio non era invece quasi mai presente nei pazienti con ulcere causate dall’assunzione di un tipo di antinfiammatori (FANS), noti per essere aggressivi con la mucosa gastrica. Nel frattempo la coltura del batterio aveva permesso di identificarne le caratteristiche e di classificarlo come Helicobacter pylori. La scoperta aveva il potenziale di cambiare radicalmente il modo in cui venivano trattate le ulcere, ma furono necessari quasi due anni prima che lo studio di Warren e Marshall venisse pubblicato nel 1984 su The Lancet, una delle più importanti e prestigiose riviste mediche al mondo. Lo studio era stato infatti accolto con grande cautela e qualche scetticismo perché di fatto metteva in dubbio le pratiche mediche seguite fino all’epoca. Un editoriale di commento scritto dai responsabili della rivista ad accompagnamento dello studio mostrava quanto non ci si volesse sbilanciare: «Se l’ipotesi degli autori sulle cause e sugli effetti dovesse dimostrarsi valida, questo lavoro si rivelerebbe sicuramente importante». Marshall aveva intanto proseguito alcune ricerche scoprendo che i sali di bismuto, una delle sostanze utilizzate fino ad allora nei farmaci per trattare ulcere e gastriti, erano in grado di uccidere H. pylori in vitro, cioè in esperimenti di laboratorio. Ciò spiegava probabilmente perché i pazienti traessero temporaneamente beneficio dall’assunzione di quei farmaci, anche se il trattamento non consentiva di eliminare tutte le colonie di batteri e di conseguenza dopo un po’ di tempo si ripresentava l’infiammazione allo stomaco. L’aggiunta alla terapia di metronidazolo, un antibiotico, eliminava invece il rischio di una recidiva a conferma del ruolo del batterio nelle gastriti e nelle ulcere. Gli esiti di quei test erano emersi mentre Warren e Marshall erano ancora in attesa della pubblicazione del loro studio. Marshall pensò che una dimostrazione più chiara avrebbe vinto gli scetticismi, ma non riuscendo a riprodurre efficacemente le circostanze in un modello animale fece una proposta a Warren: bere una soluzione contenente H. pylori per verificare in prima persona i suoi effetti sullo stomaco. Warren non ritenne fosse il caso, come raccontò in seguito: «Quell’idea non mi piacque per niente. Penso di avergli detto “no” e basta». Marshall non si scoraggiò e bevve la soluzione, dopo essersi sottoposto a un esame per sincerarsi di non avere già un’infezione da H. pylori. Per cinque giorni non ebbe sintomi, poi iniziò a sviluppare una gastrite, accompagnata da nausea, persistente alitosi e rigurgiti di succhi gastrici. A dieci giorni dall’assunzione, una nuova biopsia indicò una gastrite acuta e una forte infezione batterica allo stomaco. Dopo due settimane i sintomi iniziarono a diminuire, ma Adrienne, la moglie di Marshall esasperata dal pessimo alito del marito, lo esortò ad assumere immediatamente gli antibiotici minacciando di: «Sbatterlo fuori di casa e farlo dormire sotto a un ponte». L’esperimento dimostrò ancora una volta il ruolo di H. pylori, ma non fu un particolare acceleratore nel cambiamento delle terapie. Dalla pubblicazione dello studio su Lancet nel 1984 passarono poi circa dieci anni prima che i trattamenti per l’ulcera venissero modificati, con il ricorso agli antibiotici come per qualsiasi altra infezione batterica. Uno dei rappresentanti delle autorità di controllo sanitarie negli Stati Uniti, commentò i nuovi protocolli nel 1994: «Ora c’è la possibilità di curare questa condizione, una cosa impensata prima. Abbiamo trattato le ulcere con sostanze per ridurre le secrezioni di succhi gastrici per così tanti anni da diventare difficile accettare che un germe, un batterio, potesse causare una malattia di quel tipo». La prescrizione degli antibiotici fu affiancata a quella di altri farmaci per ridurre temporaneamente la produzione dei succhi gastrici, in modo da consentire alle mucose dello stomaco di guarire. Per la diagnosi da infezione da H. pylori fu poi sviluppato un “breath test”, un semplice esame che consiste nel soffiare in una provetta per verificare la presenza del batterio. Warren e Marshall avevano realizzato una delle più grandi scoperte nella scienza medica del Novecento, sempre restando fedeli al metodo scientifico e alla condivisione dei loro studi con altri esperti. Partirono dai dati e dalle prove raccolte con i metodi della ricerca per provare le loro ipotesi, e non il contrario, come fa spesso chi sostiene di avere una nuova cura miracolosa che non viene accettata dal “sistema” o “dai poteri forti”. I loro studi furono la base per molte altre ricerche che continuano ancora oggi, soprattutto per comprendere il ruolo che hanno alcune infiammazioni croniche all’apparato digerente nello sviluppo di alcuni tipi di tumori. Robin Warren è morto il 23 luglio 2024 a Perth, in Australia: aveva 87 anni. In una mattina d’autunno di diciannove anni prima aveva ricevuto una telefonata da Stoccolma con la quale gli veniva annunciata l’assegnazione del Premio Nobel per la Medicina insieme a Marshall: «Per la loro scoperta del batterio Helicobacter pylori e il suo ruolo nelle gastriti e nelle ulcere gastriche»."
