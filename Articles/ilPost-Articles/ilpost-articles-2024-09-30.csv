,Publication,Date,Title,Content
0,ilPost,2024-09-30,Come Israele ha ucciso Hassan Nasrallah,"Il bombardamento israeliano che venerdì ha ucciso a Beirut il leader di Hezbollah, Hassan Nasrallah, è il risultato principale di un’operazione d’intelligence eccezionale e minuziosa resa possibile da quasi vent’anni di sorveglianza e spionaggio. In pochi giorni, Israele è riuscito a uccidere il capo di Hezbollah e, prima di lui, vari altri dirigenti e miliziani del gruppo, colpiti dai bombardamenti devastanti degli ultimi giorni. Nel complesso Israele ha decimato la leadership militare e politica di Hezbollah, indebolito il suo arsenale e di fatto paralizzato il gruppo. Lo ha fatto provocando enormi devastazioni in Libano e colpendo indiscriminatamente: l’aviazione israeliana ha bombardato zone residenziali densamente popolate e ucciso più di 700 persone, molte delle quali civili. Secondo il ministero della Salute libanese in questi giorni circa un milione di civili è stato costretto ad abbandonare le proprie case per scappare dai bombardamenti. Il bombardamento che ha ucciso Nasrallah è avvenuto in un quartiere densamente popolato della periferia sud di Beirut, la capitale del Libano. Nasrallah, secondo varie ricostruzioni, si trovava in un bunker costruito sotto un condominio residenziale scavato poco meno di 20 metri sotto terra. Per avere la certezza di ucciderlo l’aviazione israeliana ha lanciato sopra il condominio circa 80 bombe. Questo bombardamento è il risultato di anni di preparazione dell’intelligence israeliana, cominciata subito dopo la fine dell’ultima guerra tra Israele e Hezbollah, quella del 2006, e resa possibile da alcune occasioni in cui Hezbollah, espandendosi e rafforzandosi, si è però resa più vulnerabile alla sorveglianza esterna: in particolare la guerra civile in Siria, cominciata nel 2011. Durante quella guerra, che durò circa 34 giorni e in cui Israele invase brevemente il sud del Libano via terra, le forze armate israeliane riuscirono a indebolire Hezbollah, ma senza assestare nessun colpo decisivo. Nel 2006 Israele tentò tre volte di uccidere Nasrallah, sempre fallendo: la prima volta mancò l’obiettivo – Nasrallah riuscì a scappare – e le altre due le bombe israeliane non riuscirono a penetrare abbastanza in profondità per distruggere il bunker dove si trovava. Dopo i fallimenti di intelligence del 2006, Israele cominciò a concentrare gran parte delle sue capacità di sorveglianza e controllo su Hezbollah, ritenuto di gran lunga l’avversario più temibile e pericoloso. Questo portò a errori che oggi molti reputano strategici: concentrandosi su Hezbollah, l’intelligence israeliana sottovalutò il pericolo di Hamas, abbassò la guardia nella Striscia di Gaza e si fece cogliere impreparata il 7 ottobre del 2023, quando migliaia di miliziani di Hamas entrarono in territorio israeliano uccidendo più di 1.200 civili e prendendo centinaia di ostaggi. In questi giorni, davanti ai successi di Israele contro Hezbollah, alcuni media israeliani stanno notando questa grossa differenza di preparazione di Israele tra la minaccia rappresentata da Hamas e quella di Hezbollah. L’intelligence israeliana ha trascorso gli ultimi 20 anni a concentrarsi su Hezbollah, in quello che alcuni media hanno definito uno «spostamento su larga scala» degli obiettivi di Israele. Questo spostamento ha comportato un grande investimento di personale e mezzi, e un’attività di sorveglianza costante, portata avanti per anni con pazienza e dispendio di risorse. Uno dei momenti fondamentali di questo «spostamento su larga scala» dell’intelligence israeliana è stato smettere di considerare Hezbollah come un semplice “gruppo terroristico”, ma come un’organizzazione molto più sofisticata, con ambizioni politiche, collegamenti diplomatici in tutta la regione, e una rete di progetti e organizzazioni civili. Questo ha dato all’intelligence la possibilità di trovare più punti vulnerabili all’interno del gruppo. Un’altra occasione per Israele è stata la partecipazione di Hezbollah alla guerra civile in Siria, cominciata nel 2011, per difendere il dittatore Bashar al Assad. Nel corso della guerra, in cui Hezbollah ha impiegato migliaia dei suoi miliziani, con il sostegno dell’Iran, il gruppo ha iniziato a perdere la sua compattezza originaria. È stato costretto, per forza di cose, a condividere informazioni e metodi con il corrotto esercito siriano, e ha fatto entrare al proprio interno un ampio numero di persone con scarsi controlli, anche per appianare le grandi perdite subite in Siria. La partecipazione alla guerra civile ha rafforzato Hezbollah militarmente, grazie soprattutto al sostegno dell’Iran. I suoi combattenti hanno acquisito esperienza militare, e prima degli scontri recenti si stimava che il suo arsenale fosse composto da 150 mila tra razzi e missili: è dieci volte tanto il livello di armamenti che il gruppo aveva durante la guerra del 2006, secondo stime israeliane. Tuttavia la guerra civile in Siria ha aperto anche alcune vulnerabilità. Osservando il suo andamento Israele è riuscito a individuare i comandanti di Hezbollah, comprendere le loro attività e le loro abitudini. Inoltre l’intelligence israeliana è riuscita a penetrare sempre più in profondità grazie ad attività di sorveglianza, hackeraggio e acquisendo fonti all’interno dell’organizzazione. Le attività di sorveglianza di Hezbollah da parte di Israele sono state minuziose, e vanno avanti da anni. Le operazioni sono portate avanti dall’intelligence militare, che è nota come Aman (abbreviazione del nome ebraico Agaf ha-Modi’in, che significa “la sezione dell’intelligence”). Aman è una delle tre grandi agenzie di intelligence israeliane, assieme al Mossad (intelligence esterna) e allo Shin Bet (intelligence interna) e si occupa delle operazioni di sorveglianza e controllo degli obiettivi militari, della loro individuazione e delle operazioni di guerra digitale, tra le altre cose. Aman, negli anni, ha creato una rete di droni e satelliti spia grazie ai quali aveva ottenuto un controllo capillare di quello che stava succedendo nelle aree del Libano controllate da Hezbollah. Facendo fotografie continue ai cambiamenti sul terreno, Aman era potenzialmente in grado di accorgersi quando venivano costruiti nuovi depositi d’armi, o quando un edificio veniva rinforzato con il cemento armato, segno che forse sotto quell’edificio si stava costruendo un bunker. Come ha raccontato il Financial Times, l’intelligence israeliana aveva poi perfezionato lo spionaggio dei leader di Hezbollah, ed era in grado di raccogliere informazioni dalle fonti più disparate: i telefoni dei familiari, le videocamere di sorveglianza (opportunamente hackerate), i sensori delle automobili. In questo modo Aman era in grado di sorvegliare il comportamento e le abitudini dei leader di Hezbollah: quando una delle persone sorvegliate deviava dai comportamenti abituali, l’intelligence israeliana faceva partire un’allerta, perché significava che potenzialmente si stava preparando qualcosa. Hezbollah era ben consapevole delle capacità di sorveglianza e penetrazione degli israeliani, al punto che aveva ordinato ai suoi membri di utilizzare cercapersone e walkie-talkie per comunicare riducendo le possibilità di essere intercettati. In risposta, l’intelligence ha messo in atto un’operazione con cui pochi giorni fa ha fatto esplodere migliaia di questi dispositivi. Sabato Nadav Shoshani, uno dei portavoce dell’esercito israeliano, ha detto che Israele era riuscito a ottenere informazioni «in tempo reale» su dove si trovasse Nasrallah, e ha deciso di bombardare. Il bombardamento è stato potente e indiscriminato, come quasi tutti quelli fatti da Israele per colpire un obiettivo importante. Questa è una grossa differenza con gli Stati Uniti, che anche quando hanno colpito un obiettivo di massima importanza l’hanno spesso fatto cercando di minimizzare le uccisioni di civili. Successe per esempio nel 2011 quando fu individuato il nascondiglio del capo di al Qaida, Osama bin Laden, che si trovava in Pakistan: anziché bombardare, gli Stati Uniti inviarono un gruppo di Navy Seals."
1,ilPost,2024-09-30,Talk arriva a sud,"Il prossimo 26 ottobre il Post terrà per la prima volta a Napoli un’edizione di Talk: le giornate di incontri con ospiti, abbonati e lettori con con cui portiamo il lavoro di informazione anche in occasioni pubbliche e dal vivo. È un’altra cosa nuova, dopo cinque anni in cui le condizioni pratiche necessarie a organizzare degli eventi si erano create solo in città del Centro e del Nord, e le premesse sono però ottime: saremo in una formidabile e accogliente città, e in un bellissimo posto, lo storico teatro Bellini. Grazie all’aiuto di Ferrarelle Società Benefit, che ha messo a disposizione il suo sostegno invitandoci a pensare insieme un progetto nella regione con cui ha i legami più forti. Gli incontri di Talk a Napoli dureranno una giornata, dalle 10 alle 18 di sabato 26 ottobre. Ci saranno le persone del Post e ospiti da ascoltare: il direttore Luca Sofri, Francesco Costa, Daria Bignardi, Matteo Bordone, Giulia Balducci, Stefano Nazzi, Raffaella Silvestri, Francesco Pacifico, Luca Misculin, Laura Loguercio, Emanuele Menietti e Beatrice Mautino, Francesca Bianco, Amedeo Balbi e Gipi. E, come nelle altre occasioni di questi anni, ci saranno molte delle persone che il Post lo leggono e apprezzano, e che si sono in passato giustamente lamentate delle nostre mobilità limitate. Come per ogni cosa, ci serve un po’ di tempo per lavorare sulle richieste, ma poi arriviamo. E quando funzionano le facciamo crescere, con l’aiuto di tutti. Sarà possibile acquistare i biglietti per Talk a Napoli dal 2 ottobre alle ore 15. Abbonate e abbonati avranno come sempre la possibilità di acquistare biglietti a un prezzo scontato e a loro sarà riservata la maggioranza dei posti. Maggiori informazioni sull’acquisto dei biglietti saranno inviate loro via mail prima dell’apertura delle vendite. Il Teatro Bellini è uno storico teatro di Napoli, inaugurato nel 1864 come teatro d’opera ma che oggi non è più solo quello: è un centro culturale aperto, che offre una vasta proposta di attività che spaziano molto oltre le rappresentazioni teatrali. Le persone con difficoltà motorie possono scriverci ad abbonati@ilpost.it per avere informazioni sulle possibilità di accesso al teatro. Questo è il programma della giornata 10.00 – I giornali, spiegati bene
con Luca Sofri e Francesco Costa 11.30 – Ogni prigione è un’isola
con Daria Bignardi e Raffaella Silvestri 12.15 – Novecento, il secolo scorso. L’ultimo numero di Cose spiegate bene, raccontato
Con Matteo Bordone, Giulia Balducci e Stefano Nazzi 14.00 – Lampedusa, 3 ottobre 2013
Con Luca Misculin, Stefano Nazzi e Laura Loguercio – sound design Stefano Tumiati 15.00 – Il cosmo in dieci lezioni
con Amedeo Balbi e Gipi 16.00 – Ci vuole una scienza live – Convivere, da sempre, con i Campi Flegrei
con Emanuele Menietti, Beatrice Mautino e Francesca Bianco 17.00 – L’America che ci gira intorno. Parliamo di elezioni senza parlare di elezioni
con Francesco Costa e Francesco Pacifico"
2,ilPost,2024-09-30,La grossa inchiesta sul tifo organizzato a Milano,"Diciannove persone sono state accusate di associazione a delinquere e altri reati e sottoposte a misure cautelari – 16 sono state portate in carcere e 3 messe agli arresti domiciliari – nell’ambito di una grossa inchiesta sul tifo organizzato delle squadre di calcio di Inter e Milan. Le principali organizzazioni delle tifoserie delle due squadre si sarebbero accordate per non contrastarsi a vicenda e assumere il controllo delle attività economiche legate allo stadio anche con estorsioni, intimidazioni e pestaggi, per poi spartirsi i guadagni. Fra gli affari gestiti dalle organizzazioni ci sono la vendita irregolare di biglietti, bevande e merchandising delle squadre, e la gestione abusiva dei parcheggi dello stadio di San Siro. Gli arresti hanno coinvolto buona parte delle figure di spicco delle tifoserie delle due squadre, che solitamente riuniscono al loro interno varie correnti e organizzazioni minori. Alcuni dirigenti del tifo interista in particolare sono anche accusati di aver versato parte dei guadagni alla ’ndrina (un’organizzazione locale della ’ndrangheta) dei Bellocco di Rosarno: sono quindi accusati di associazione a delinquere aggravata dal metodo mafioso. Fra gli arrestati ci sono Luca Lucci, capo degli ultras (cioè i membri della tifoseria organizzata) del Milan, Marco Ferdico, importante esponente degli ultras dell’Inter, e Renato Bosetti, diventato capo del tifo organizzato interista dopo l’arresto di Andrea Beretta, che alcune settimane fa aveva ucciso Antonio Bellocco, un importante esponente della ’ndrina omonima, probabilmente per un litigio legato proprio agli affari del tifo organizzato. Oltre a essere accusato di omicidio, Beretta è coinvolto anche nell’inchiesta sul tifo organizzato. Le forze dell’ordine hanno anche eseguito più di 50 ordinanze di perquisizione. Una di queste ha coinvolto il consigliere regionale della Lombardia Manfredi Palmeri, indagato per corruzione fra privati, eletto nel 2023 con la lista Letizia Moratti presidente e a lungo consigliere comunale a Milano nel centrodestra, nonché un dirigente della società M-I Stadio, a cui il comune di Milano ha concesso la gestione dei parcheggi di San Siro. Secondo le indagini il manager di un’altra società di parcheggi, Gherardo Zaccagni, avrebbe dato a Palmeri 20mila euro e un quadro del valore di 10mila euro per ottenere la gestione dei parcheggi dello stadio durante i concerti che si sono tenuti nel 2024."
3,ilPost,2024-09-30,Nel ciclismo è tutta una questione di maglie,"Sabato e domenica a Zurigo, in Svizzera, i Mondiali di ciclismo su strada si sono conclusi con le prove in linea élite, maschile e femminile. Le gare sono state vinte dalla belga Lotte Kopecky e dallo sloveno Tadej Pogačar: per un anno, già dalla loro prossima corsa su strada, Kopecky e Pogačar indosseranno quindi la maglia iridata, da “iride”, che oltre a essere il nome di una parte dell’occhio intorno alla pupilla è anche un sinonimo di arcobaleno. La maglia iridata è bianca con bande orizzontali degli stessi colori della bandiera olimpica, e nel ciclismo contraddistingue i campioni e le campionesse mondiali. Questa cosa che una importante gara mondiale assegni maglie, che queste maglie valgano quanto trofei, e che chi sia primo in una corsa a tappe debba indossarne una durante la corsa, è una peculiarità del ciclismo, uno sport parecchio legato ai suoi simboli, ai suoi riti e alle sue tradizioni. Nel ciclismo – soprattutto quello su strada – le maglie sono sineddoche e metonimia: si dice “maglia gialla” per riferirsi al corridore che la indossa in quel momento, e si parla di “gruppo maglia gialla” in riferimento a un gruppo di cui fa parte “la maglia gialla”. L’importanza delle maglie nel ciclismo non è qualcosa di recente. La maglia gialla, simbolo del primato al Tour de France, esiste da oltre un secolo; la maglia rosa, associata invece al Giro d’Italia, c’è dal 1931; e parla di una maglia (la divisa della squadra Bianchi) anche la frase forse più famosa nella storia del ciclismo: Oggi certe maglie sono parte del valore culturale ed economico di eventi come il Giro, il Tour o i Mondiali, ma nacquero per ragioni pratiche: servivano a rendere riconoscibile, tra decine di corridori intenti a pedalare su strade infangate o polverose, il primo in classifica generale. Il Tour de France, che esiste dal 1903, all’inizio ne fece a meno e poi, dopo qualche anno in cui il primo in classifica era stato identificato da una fascia verde al braccio, passò alla maglia gialla. Si dice spesso che venne scelto il giallo perché era il colore delle pagine di L’Auto-Vélo, il giornale che si era inventato e organizzava il Tour. Ma Chris Sidwells, autore del libro Cycling Jerseys, spiega che fu probabilmente solo un caso: pare infatti che il giallo fosse l’unico colore in cui erano disponibili le maglie ordinate da Henri Desgrange, fondatore e organizzatore del Tour. A Desgrange servivano infatti più di 30 maglie, in diverse taglie, e nel giro di pochi giorni. E arrivarono comunque tardi, motivo per cui iniziarono a essere indossate solo dopo alcune tappe. Tra l’altro c’è anche chi sostiene – a dire il vero senza grandi prove – che già qualche anno prima era capitato che qualcuno avesse indossato maglie gialle mentre era primo nella classifica del Tour de France. Fatto sta che il giallo si fece senz’altro notare per le strade di Francia, forse pure troppo: Eugène Christophe, primo ciclista a indossarla durante il Tour del 1919, disse che durante le tappe gli spettatori presero a chiamarlo “canarino”. È invece vero che dal 1931 la maglia rosa è rosa perché quello era ed è il colore della Gazzetta dello Sport. In Italia il colore causò problemi di altro tipo: fu introdotta nel pieno del ventennio fascista e, trattandosi di un colore non percepito come propriamente virile, non fu facile la sua affermazione come simbolo del primato di uno sport allora popolarissimo. Negli anni, dalle abbondanti maglie in lana si passò prima alla seta, poi alla Lycra e in periodi più recenti a materiali sintetici sempre più leggeri, performanti e aerodinamici. Dalle maniche lunghe si passò a quelle corte e dalle tasche anteriori a quelle posteriori, più comode e meno ingombranti. Soprattutto, i nuovi materiali portarono nuove possibilità di design e quindi di sponsorizzazione. Con la lana ci si doveva limitare a cucire scritte o semplici loghi con un colore diverso. Grazie ai nuovi materiali le squadre iniziarono invece a essere sponsorizzate da marchi sempre più vari, che spesso niente avevano a che fare con il ciclismo. È, in parte, il motivo per cui ancora oggi certi corridori, di certe squadre con poche possibilità di vittoria, vanno in fuga in alcune tappe: per farsi vedere e, tra le altre cose, fare vedere gli sponsor a chi guarda la corsa. Ed è il motivo per cui gli appassionati di ciclismo di tutto il mondo conoscono nome e colori di un’azienda di Arcore specializzata in carni ed insaccati – Molteni – che negli anni Settanta riuscì a diventare la squadra per cui correva il belga Eddy Merckx, il ciclista più vincente di sempre. Le repliche e le sempre più rare versioni originali di maglie vecchie ormai diversi decenni sono parte integrante delle cosiddette ciclostoriche, cioè rievocazioni in genere non competitive del ciclismo di molti decenni fa. Invece la maglia rosa, la maglia gialla e la maglia iridata sono comunque ancora in ottima compagnia tra le maglie-simbolo-di-qualcosa. Ci sono, per cominciare, le maglie dei campioni e delle campionesse nazionali e continentali. Per fare un esempio, nel giugno di quest’anno l’italiano Alberto Bettiol ha vinto i Campionati italiani su strada, e quindi fino all’edizione del prossimo anno correrà indossando un’apposita maglia tricolore verde-bianco-rossa. Lo stesso succede per i campioni nazionali degli altri paesi, e c’è poi anche una maglia per chi diventa campione europeo: ha stelle gialle e diverse sfumature di blu su sfondo bianco. Più in generale, ogni corsa a tappe ha le sue maglie, ognuna per un’apposita classifica: quella generale ma anche quella a punti, quella dei gran premi della montagna o quella per i corridori con meno di 26 anni. Al Giro d’Italia c’è stata per anni una maglia nera: una vera maglia di colore nero che veniva indossata da chi era ultimo in classifica. Una maglia molto ambita, per cui è celebre la sfida tra Sante Carollo e Luigi Malabrocca, entrambi impegnati ad andare più piano dell’altro così da arrivare ultimi, ma non così piano da finire fuori tempo massimo. La maglia nera è una maglia così nota da essere diventata parte del linguaggio comune, una più breve alternativa a “fanalino di coda”. È di colori più allegri un’altra maglia famosissima, che almeno in Francia è popolare quasi quanto quella gialla. La maglia a pois, una maglia a pallini rossi su sfondo bianco, indossata giorno dopo giorno dal miglior scalatore del Tour. C’è chi dice che nacque per affinità con l’incarto delle barrette Chocolat Poulain, una marca di cioccolato che ne fu primo sponsor nel 1975, ma è più probabile – spiega Sidwells smontando un’altra bella storia con il solo difetto di non essere vera – che i pois rossi su sfondo bianco furono scelti fa Félix Lévitan, co-direttore del Tour che aveva visto una maglia simile da giovane, durante le gare nei velodromi parigini. La sperimentazione – a tratti quasi una perversione – del ciclismo con le maglie è arrivata addirittura a farne una che era l’insieme di altre maglie. È la cosiddetta maglia combinata, che tra il 1968 e il 1989 fu assegnata al Tour a chi – tappa dopo tappa – era in testa alla classifica combinata, che veniva calcolata in base alla posizione in tutte le altre classifiche. Per un periodo, forse non a caso durante gli anni Ottanta sono rimasti noti abbinamenti tra colori arditi e accesi, la maglia combinata fu un mosaico di tutte le altre maglie. A complicare le cose, la maglia combinata fu usata tra l’altro nello stesso periodo in cui la squadra francese La Vie Claire adottò una “maglia Mondrian”, ispirata alle opere del pittore olandese Piet Mondrian. Il ciclismo nemmeno si ferma alle maglie, arriva fino ai numeri: i numeri sulle maglie dei corridori hanno in genere sfondo bianco, ma diventano gialli se quei corridori sono in corsa al Tour de France nella squadra del corridore in maglia gialla o di altri colori (storicamente rossi) per identificare il corridore più “combattivo” (spesso colui che è stato più tempo in fuga il giorno prima). In tutto questo, la maglia iridata è la più semplice: esiste dal 1927 e deve i colori a quelli dei cerchi olimpici, a loro volta scelti dall’ideatore delle Olimpiadi moderne Pierre de Coubertin per un logo che avesse tutti i colori delle bandiere dei paesi presenti alle Olimpiadi del 1912. Ovviamente, capita spesso che a un ciclista o una ciclista siano assegnate più maglie durante una corsa, per esempio quella “a pois” e quella gialla, oppure che un ciclista campione del mondo (e quindi intento a gareggiare in maglia iridata) si trovi a dover indossare la maglia gialla del Tour de France (è assai probabile che sia Kopecky che Pogačar si troveranno in questa situazione). No, le maglie non si indossano ovviamente una sull’altra, e i ciclisti e le cicliste non hanno grandi margini per scegliere quale indossare. Esiste infatti un non semplicissimo sistema di priorità e gerarchie tra maglie: sia all’interno di una stessa corsa a tappe che in assoluto. Se, per esempio, Pogačar dovesse ottenere (il-diritto-di-indossare) la maglia gialla durante il Tour del 2025, quella maglia avrebbe la precedenza sulla maglia iridata."
4,ilPost,2024-09-30,Alessandro Michele ha rifatto Valentino,"Domenica 29 settembre l’azienda di moda Valentino ha presentato a Parigi la prima collezione, quella per la primavera/estate 2025, disegnata dal nuovo direttore creativo Alessandro Michele e intitolata “Pavillons des folies” (il padiglione delle follie). Era probabilmente la sfilata più attesa della stagione da quando, a fine marzo, Michele era stato scelto al posto di Pierpaolo Piccioli, che aveva lasciato l’incarico una settimana prima. Michele è tra le personalità più note nel mondo della moda e ha rivoluzionato il gusto del pubblico nei suoi anni alla guida del marchio Gucci, dal gennaio 2015 al novembre 2022, di cui triplicò i ricavi nei primi quattro anni (nel 2019 il fatturato fu di 9,6 miliardi di euro). Nonostante il successo, Michele è un direttore creativo divisivo: amatissimo da alcuni e malvisto dagli altri essenzialmente per gli stessi motivi: le sue collezioni massimaliste, eccentriche, con accostamenti stravaganti al limite del kitsch e abiti pensati per essere indossati sia da uomini sia da donne. Anche la sfilata di domenica era una cosiddetta co-ed, presentava cioè sia la collezione da donna sia da uomo in 85 look molto ispirati agli archivi di Valentino, in particolare a quelli dalla fine degli anni Sessanta a inizio anni Ottanta. C’erano tanti elementi riconoscibili dell’azienda – l’utilizzo di stampe a fiori, volant, fantasie paisley, ricami, pois, perle, turbanti, pellicce (ecologiche), grandi cappelli, pizzi, molto rosso e bianco – aggiornati nelle linee e soprattutto nello styling, il modo di indossare capi e accessori e di abbinarli tra loro: da sempre uno dei punti di forza di Michele. Per esempio i look da uomo riprendevano lo stile di vestire di Valentino Garavani, il fondatore dell’azienda, con pantaloni a zampa, grandi occhiali, giacche blu, cardigan stretti in vita da una cintura, foulard, ma attualizzati e abbinati a ballerine, collane di perle e una specie di foulard-cravatta. Il set della sfilata, organizzata in periferia e non al consueto e centrale Hôtel de Salomon de Rothschild, richiamava il passato di Valentino: c’erano divanetti, poltroncine, lampade e voliere vuote ricoperte da lenzuoli bianchi, come fosse una soffitta dimenticata o il negozio di un antiquario, mentre modelle e modelli camminavano su un pavimento di specchi rotti, un’opera dell’artista Alfredo Pirri intitolata “Passi”. La colonna sonora è stata realizzata dal musicista e arrangiatore Gustave Rudman a partire da Passacaglia della vita, una canzone di autore anonimo del XVII secolo.   Alcuni hanno accusato Michele di aver proposto da Valentino la stessa estetica di Gucci – e di aver fatto un Valent-ucci, o Gucci-tino – com’era già successo per la collezione resort, presentata a sorpresa e soltanto online a giugno dopo che, ha raccontato lo stesso Michele, qualcuno era riuscito a impossessarsi delle foto. Lui si aspettava critiche simili ma «forse è un complimento perché vuol dire che sono proprio io», ha detto. Michele non è il primo a ricevere commenti simili, era già capitato a direttori artistici fortemente autoriali come il francese Hedi Slimane da Celine e l’inglese John Galliano da Christian Dior. Altri lo hanno accusato di non aver rispettato lo spirito di Valentino, riferendosi però allo stile di Piccioli: raffinato, elegante e monocromatico. In realtà il lavoro di Michele è stato molto fedele all’originale, e Giancarlo Giammetti, che fondò Valentino insieme a Garavani – ha commentato che è stato «un grande colpo di maestria poter reinterpretare degli abiti di sessant’anni fa con una maniera così contemporanea ma, nello stesso tempo, così rispettosa». Il gusto di Michele, infatti, è molto più vicino allo spirito lussuoso e romantico di Valentino che a quello di Gucci, dove il massimalismo non esisteva ed è stato lui a inventarselo: Michele ha detto in una lunga intervista al sito di moda Business of Fashion (BoF) di sentire «una connessione» con Garavani e di aver lavorato avendolo in mente: «Penso sempre “gli piacerebbe? è troppo? o potrebbe essere una bella cosa da fare nel 2025 per Valentino?” Perché cerco sempre di tradurlo nell’oggi». Forse anche per questo la sfilata non è stata molto innovativa ma soprattutto un’operazione di riscoperta e riproposta. Nonostante questo a molti è piaciuta, e la sensazione dopo la sfilata era quella di un grande ritorno, come ha scritto la critica Nicole Phelps su Vogue Runway e come si legge in post e commenti sui social network. L’assenza di Michele dal mondo della moda è coincisa con l’ascesa dell’estetica quiet luxury, fatta di vestiti di lusso, senza tempo ma anche un po’ piatti e conformisti. Ora, scrive il critico Tim Blanks, «ci è stata regalata una collezione […] con una leggerezza così gloriosa, senza sforzi, con tecniche squisite e con una bellezza così assoluta che ha dimostrato in modo potente la mancanza di qualcosa»: quello che Jacopo Venturini, l’amministratore delegato di Valentino, ha definito «l’urgente bisogno di creare di nuovo desideri ed emozioni»."
5,ilPost,2024-09-30,È stato ucciso il leader di Hamas in Libano,"Nella notte tra domenica e lunedì un bombardamento israeliano ha ucciso Fateh Sherif Abu el-Amin, capo del gruppo palestinese Hamas in Libano. Hamas ha fatto sapere che el-Amin si trovava insieme alla sua famiglia nella città di Tiro, nel sud del paese. Nel frattempo Israele ha ripreso ad attaccare anche Beirut, la capitale del Libano, e ne ha bombardato il centro per la prima volta dall’ultima violenta guerra che c’era stata tra i due paesi nel 2006. Negli scorsi giorni Israele aveva quotidianamente bombardato Beirut, ma si era limitata alle aree periferiche, con l’obiettivo dichiarato di colpire edifici e strutture del gruppo politico e militare libanese Hezbollah che però molto spesso erano in zone densamente popolate dai civili. Stavolta ha bombardato la zona di Kola, un quartiere centrale, abitato e frequentato da civili e considerato a maggioranza sunnita (a differenza di Hezbollah, che è sciita). Il bombardamento ha colpito un edificio residenziale a più piani: i video pubblicati in queste ore sui social network mostrano ambulanze e folle di persone riunite vicino all’edificio. Non è chiaro il numero di persone uccise e ferite, né quale fosse l’obiettivo di Israele, che per ora non ha commentato: il Fronte Popolare per la Liberazione della Palestina, gruppo politico e militare di orientamento marxista attivo in Cisgiordania e Libano, ha detto che tre dei suoi membri sono stati uccisi. Non si sa se fossero loro l’obiettivo del bombardamento israeliano, anche perché il gruppo non sembra aver avuto un ruolo nel recente conflitto tra Israele e Hezbollah. Gli attacchi israeliani su Beirut vanno avanti ormai da una settimana e hanno causato più di mille morti: venerdì un bombardamento aveva ucciso anche lo storico capo del gruppo, Hassan Nasrallah. Complessivamente, nei bombardamenti degli ultimi giorni Israele sostiene di aver ucciso una ventina di importanti membri di Hezbollah, alcuni dei quali molto vicini allo stesso Nasrallah. Domenica Israele ha attaccato anche alcune infrastrutture in Yemen controllate dagli Houthi, un gruppo politico e militare sciita che controlla buona parte del paese ed è alleato dell’Iran, come Hezbollah. Sono stati colpiti due centrali elettriche e il porto di Hodeidah, sulla costa ovest del paese, che secondo Israele sarebbe usato per importare armi dall’Iran."
6,ilPost,2024-09-30,Oggi il Regno Unito smette di usare il carbone per produrre energia elettrica,"Lunedì 30 settembre è l’ultimo giorno di attività dell’ultima centrale termoelettrica a carbone ancora funzionante nel Regno Unito, il primo paese al mondo ad averne attivata una nel 1882. Gli ultimi 170 lavoratori dell’impianto di Ratcliffe-on-Soar, che si trova vicino a Nottingham, in Inghilterra, assisteranno insieme allo spegnimento definitivo delle unità di produzione nella sala di controllo dalla mensa dello stabilimento, dove sarà trasmesso in livestreaming. Il carbone è stato il primo combustibile fossile a essere usato per produrre energia durante la Rivoluzione industriale ma è anche il più inquinante. A parità di energia prodotta, la sua combustione causa grandi emissioni di anidride carbonica (CO2), il principale dei gas serra che causano il cambiamento climatico, ma anche di sostanze nocive per la salute. Per questo negli ultimi anni molti paesi, Italia compresa, si sono impegnati a dismettere le proprie centrali a carbone o a convertirle in modo che utilizzino altri combustibili, meno inquinanti. Nel 2016 il governo britannico si era impegnato a interrompere la produzione di energia dal carbone entro il 2025 e durante la preparazione della conferenza sul clima delle Nazioni Unite del 2021, che si svolse a Glasgow, decise di anticipare di un anno l’obiettivo. La centrale di Ratcliffe-on-Soar avrebbe dovuto essere spenta alla fine del 2022 secondo un piano iniziale, ma poi la società che la possiede e gestisce, la tedesca Uniper, aveva posticipato lo spegnimento a causa della crisi energetica dovuta all’invasione russa dell’Ucraina. Il primo ottobre inizierà la fase di dismissione dell’impianto, in cui saranno impiegati più di 100 degli attuali lavoratori della centrale. Ci vorranno due anni per completarla. Uniper ha collaborato con i sindacati per trasferire gli altri dipendenti in altre centrali che gestisce nel Regno Unito. In Italia ci sono ancora quattro centrali a carbone ancora attive. Tre sono gestite dall’Enel, tuttora la più grande azienda produttrice di energia elettrica del paese: la centrale di Torrevaldaliga Nord, nel comune di Civitavecchia, la centrale “Federico II” di Brindisi e la centrale “Grazia Deledda” di Portoscuso, nella provincia del Sulcis Iglesiente, nel sud della Sardegna. C’è poi la centrale di Fiume Santo, vicino a Porto Torres, in provincia di Sassari: appartiene a Ep Produzione, del Gruppo energetico ceco EPH. Nel 2021 era stata dismessa la centrale “Eugenio Montale” di Vallegrande, alla Spezia, e alla fine del 2023 la centrale “Andrea Palladio” di Fusina, una località del comune di Venezia, entrambe di Enel. Lo scorso aprile invece aveva interrotto la produzione dal carbone la centrale di Monfalcone, in provincia di Gorizia, che era gestita invece dal gruppo A2A. Anche le quattro centrali ancora attive comunque sono state usate molto poco quest’anno: le tre unità di produzione della centrale di Brindisi per esempio sono in stato di conservazione, cioè di standby, dalla fine del 2023. Lo scorso aprile il ministro dell’Ambiente e della Sicurezza energetica Gilberto Pichetto Fratin aveva detto che le centrali sull’Italia continentale, dunque quelle di Civitavecchia e di Brindisi avrebbero chiuso entro un anno, mentre per quelle sarde il governo prevedeva lo spegnimento definitivo entro il 2027 – due anni dopo l’impegno preso con il Piano nazionale integrato per l’energia e il clima (PNIEC) del 2019. Complessivamente nel 2023 poco più del 5 per cento dell’elettricità usata in Italia era stato prodotto col carbone. Altri paesi europei sono molto più dipendenti dal carbone: in Germania, nel 2023, il 27 per cento dell’energia elettrica era stato prodotto con questo combustibile fossile. In generale in Europa l’uso del carbone è molto diminuito, ma nel mondo questo combustibile continua a essere usatissimo: nel 2023 il 35,5 per cento era stato ottenuto con il carbone. I quattro paesi che lo usano di più sono la Cina, l’India, gli Stati Uniti e il Giappone: insieme hanno prodotto più di tre quarti di tutta l’energia elettrica ottenuta con il carbone nel 2023. La prima centrale a carbone del Regno Unito, che funzionò dal 12 gennaio 1882 al settembre del 1886 e fu aperta dalla Edison Electric Light Company (ora General Electric), si trovava nel centro di Londra e venne realizzata per alimentare con l’elettricità le lampade che illuminavano le strade dall’Holborn Circus a St. Martin’s Le Grand. Era in un edificio sull’Holborn Viaduct che fu distrutto durante la Seconda guerra mondiale. La centrale di Ratcliffe-on-Soar invece era attiva dal 1968. All’inizio degli anni Ottanta circa l’80 per cento di tutta l’elettricità consumata nel Regno Unito era prodotto grazie al carbone. Nel 2012 la percentuale era scesa sotto il 40 per cento e arriverà allo zero con l’anno prossimo."
7,ilPost,2024-09-30,In Austria ha vinto l’estrema destra,"In Austria il Partito della Libertà (FPÖ), di estrema destra, ha vinto le elezioni per il rinnovo della camera bassa del parlamento con il 29,2 per cento dei voti: al di sopra di quanto indicavano i sondaggi e quasi raddoppiando i risultati delle elezioni del 2019. «È la prima volta dalla Seconda guerra mondiale» scrive Politico «che un partito radicato nell’ideologia nazista ha prevalso in una votazione nazionale». Sembra comunque difficile che l’FPÖ riesca a formare un governo poiché nessun altro partito, durante la campagna elettorale, si è detto disponibile a entrare in una coalizione con l’estrema destra. Alle elezioni il Partito Popolare (ÖVP, di centrodestra, che negli ultimi cinque anni ha governato il paese insieme ai Verdi) è arrivato al secondo posto con il 26,5 per cento dei voti, perdendo l’11 per cento rispetto al 2019, mentre il Partito Socialdemocratico (SPÖ, di centrosinistra, che nel corso dell’ultimo mandato è stato all’opposizione) è il terzo partito più votato, con il 21 per cento. Al quarto posto sono arrivati i Liberali di NEOS (con il 9 per cento) e al quinto i Verdi (8 per cento). Non hanno invece superato la soglia di sbarramento del 4 per cento alcuni piccoli partiti come il Partito Comunista austriaco (KPÖ). L’affluenza è stata alta e ha superato il 70 per cento degli aventi diritto. «I risultati di oggi non avrebbero potuto essere più chiari», ha detto Herbert Kickl, leader della FPÖ, insistendo sul fatto che il suo partito dovrebbe guidare il prossimo governo. La Costituzione austriaca attribuisce la decisione finale sulle nomine dei ministri e del cancelliere al presidente. Alexander Van der Bellen, ex leader dei Verdi e presidente dal 2017, ha già detto che non vorrebbe nominare primo ministro Kickl a causa delle sue posizioni euroscettiche e filorusse. Tuttavia, sarà difficile per Van der Bellen ignorare i risultati delle elezioni: l’FPÖ potrebbe dunque avere la possibilità di costruire un’alleanza con il centrodestra se Kickl rinunciasse a ricoprire ruoli importanti nel prossimo governo. L’FPÖ è già stata al governo come un alleato di minoranza negli esecutivi guidati dalla SPÖ negli anni Ottanta e dalla ÖVP all’inizio degli anni Duemila, ma oggi i rapporti di forza sarebbero rovesciati.  Un’altra possibilità per la formazione di un governo è che la ÖVP riesca ad allearsi con i socialdemocratici e eventualmente anche NEOS, costruendo dunque un’alternativa per evitare che l’FPÖ ottenga la guida del governo: ÖVP e SPÖ insieme avrebbero 93 seggi, uno in più rispetto alla maggioranza richiesta alla camera bassa. Il rischio è però che tale coalizione sia fragile e dunque instabile, viste le distanze su varie questioni tra centrodestra e centrosinistra, e che restando all’opposizione, l’FPÖ possa finire per rafforzarsi ottenendo una vittoria ancora più ampia in futuro. Il processo per formare un nuovo governo potrebbe dunque essere lungo. L’FPÖ è uno dei più vecchi partiti di estrema destra europei: venne fondato nel 1956 e il primo presidente fu Anton Reinthaller, ex membro del partito nazista e ufficiale delle SS. A partire dagli anni Ottanta l’FPÖ cominciò ad assumere posizioni estremiste, euroscettiche e molto ostili all’immigrazione, in modo simile ad altri partiti europei che stavano cominciando ad avere successo in quel periodo, come il Front National in Francia (che oggi si chiama Rassemblement National) e la Lega Nord in Italia. Ottenne i primi successi elettorali alla fine degli anni Novanta entrando in crisi quando il presidente Heinz-Christian Strache si dimise dopo la pubblicazione di una conversazione imbarazzante su appalti e altri favori da fare alla Russia. Alle elezioni del 2019 il partito ottenne il 16 per cento dei voti. Negli anni successivi però l’FPÖ è riuscito a ricostruirsi aumentando negli ultimi anni i propri consensi puntando su una retorica aggressiva nei confronti delle persone migranti (in particolare quelle di religione musulmana) e sulla crescente sfiducia dei cittadini austriaci verso i partiti tradizionali. Kickl è considerato un politico estremista anche per gli standard del suo partito. Tra le altre cose sostiene la necessità di sospendere il diritto d’asilo in Austria, è favorevole a una politica di «Remigration» (la «remigrazione», termine usato dai partiti di estrema destra per riferirsi all’espulsione di massa di migranti e stranieri), ed è un grande ammiratore del primo ministro ungherese Viktor Orbán, con il quale ha fondato un nuovo gruppo di estrema destra al Parlamento Europeo, Patrioti per l’Europa. Si descrive come «cancelliere del popolo», Volkskanzler, utilizzando consapevolmente un termine coniato per la prima volta da Adolf Hitler."
8,ilPost,2024-09-30,I sessant’anni di Monica Bellucci,"Qualche anno fa, in un’intervista a Variety, parlando del suo rapporto con la bellezza e l’invecchiamento, l’attrice italiana Monica Bellucci aveva scherzosamente fatto notare come dopo i quarant’anni alle donne venissero proposti solo ruoli da streghe. Per il suo sessantesimo compleanno, il 30 settembre, Bellucci è effettivamente nei cinema di tutto il mondo con Beetlejuice Beetlejuice, dove interpreta Delores, una zombie mangia-anime dall’aspetto stregonesco. Nell’intervista però Bellucci stava certamente un po’ esagerando, visto che quando ha interpretato la seducente “Bond girl” Lucia Sciarra nel film Spectre aveva superato i cinquant’anni, e in generale non ha mai smesso di essere considerata la rappresentazione per eccellenza della bellezza femminile italiana, estremamente sensuale e al contempo elegante, nel mondo. Per la quantità di film girati, in Italia e all’estero, è probabilmente anche l’attrice italiana della sua generazione più conosciuta a livello internazionale. Nata a Città di Castello, in provincia di Perugia, iniziò a lavorare come modella in Italia e in Francia alla fine degli anni Ottanta, per pagarsi gli studi. Poco dopo fece il suo esordio televisivo nella miniserie Vita coi figli e poi al cinema come protagonista nel film La riffa, dove interpretava il ruolo di una giovane vedova. Nel 1992 fece la parte di una vampira nel film britannico di Francis Ford Coppola Dracula di Bram Stoker, uno dei ruoli che ricorda ancora oggi come più determinanti nella sua carriera; e nel 1996 fu candidata ai Premi César per il suo ruolo nel film francese L’appartamento. In quest’ultimo film conobbe l’attore Vincent Cassel con cui poi si sposò ed ebbe due figlie (una delle quali, Deva, ha da poco a sua volta esordito come attrice). Con Cassel interpretò altri due film a cavallo tra gli anni Novanta e Duemila che furono contemporaneamente criticati ed elogiati per le crude scene di violenza: Dobermann, in cui Bellucci è una donna sordomuta, e Irréversible, che fece discutere per una lunga scena di stupro in cui interpretava la vittima. La fama di Bellucci diventò veramente internazionale nel 2000 grazie al ruolo da protagonista in Malèna di Giuseppe Tornatore, in cui interpretava una donna connotata soprattutto dalla sua bellezza, che cade in disgrazia dopo la Seconda guerra mondiale. Nello stesso anno recitò in Under Suspicion di Stephen Hopkins, che fu presentato in concorso a Cannes. Dal 2002 in poi cominciò a lavorare più di frequente anche negli Stati Uniti, dove la rivista Maxim la mise al nono posto nella lista delle 100 donne più sexy del mondo. Recitò in film come L’ultima alba, Matrix Reloaded e Matrix Revolutions, La passione di Cristo di Mel Gibson e Lei mi odia di Spike Lee. Nondimeno continuò a fare film in Italia, con registi da Gabriele Muccino a Paolo Virzì, da Marco Tullio Giordana ad Alice Rohrwacher. Fece scalpore, nel 2007, la scena di sesso nel film Manuale d’amore 2 tra Bellucci, che interpretava una fisioterapista, e Riccardo Scamarcio, un giovane in sedia a rotelle. Dai primi anni Duemila è diventata anche testimonial di marchi di moda di lusso come Dolce&Gabbana, a cui piace evocare nelle sue pubblicità scene della tradizione del sud Italia, e Dior. Si è in generale fatta apprezzare anche per la sua attenzione alla moda e lo stile elegante e tipicamente italiano, quasi d’altri tempi, con abiti lunghi, dai tagli classici e molto scollati. Nella sua lunga carriera Bellucci ha comunque recitato un po’ dappertutto, in film indipendenti così come in film più commerciali, ma quasi sempre in ruoli drammatici, con poche eccezioni (uno recente è quello in Mafia Mamma del 2023). Quando le viene chiesto come mai, risponde che non lo sa: «forse perché sono mora?». Nel 2017 divenne membro dell’Academy of Motion Picture Arts and Sciences (l’organizzazione composta da migliaia di professionisti del cinema che assegna gli Oscar) e fu la prima italiana madrina del Festival di Cannes. Nel frattempo dal 2013 era stata molto chiacchierata per la separazione da Cassel, con cui costituiva da anni una delle coppie più famose del mondo del cinema europeo. Dopo alcuni anni con l’artista Nicolas Lefebvre e un periodo da single, l’anno scorso, è comparsa sul red carpet della Festa del cinema di Roma a sorpresa per mano col regista statunitense Tim Burton, che conosceva da tempo e con cui è da poco stata anche al Festival di Venezia. In quell’occasione, in cui Bellucci era nel cast sia di Diabolik – Chi sei? che del docufilm Maria Callas: lettere e memorie, raccontò come le cose stessero cambiando nel cinema rispetto a quando «non era permesso invecchiare» e disse di avere «ancora molto da imparare come attrice»."
9,ilPost,2024-09-30,A Firenze sono quattro anni che ci provano coi cassonetti “smart”,"Da lunedì 30 settembre in parte della periferia di Firenze sono operativi i cassonetti per la spazzatura cosiddetta “smart”, che si apriranno solo con una chiavetta data in dotazione agli utenti o con un’applicazione sul telefono. Il quartiere coinvolto sarà le Piagge, nella periferia ovest della città, una delle 21 zone in cui è stato suddiviso il territorio comunale per la gestione dei cassonetti. È un progetto del comune e della società di gestione dei rifiuti, Alia, che ha l’obiettivo di migliorare il sistema di raccolta differenziata. Nonostante sia partito nel 2020, al momento solamente in 9 delle 21 zone sono stati attivati i cassonetti, nelle altre sono stati installati ma si aprono a mano, e non con la chiavetta o l’app. A parte il centro storico, dove sono rimasti i bidoni interrati a pedale, a Firenze i cassonetti sono stati tutti sostituiti con quelli smart. Le chiavette digitali, che si chiamano “A-pass”, sono state già consegnate agli intestatari di utenze TARI dei quartieri interessati, e si possono anche ritirare in appositi centri di quartiere. Per il momento gli utilizzatori verranno contati per finalità statistiche, ma in futuro il peso della spazzatura dovrebbe essere direttamente correlato al profilo di chi ha aperto il cassonetto, e il nuovo sistema consentirà di parametrare la tassa sui rifiuti, la TARI, a quanto effettivamente gettato nei contenitori: ora si calcola sulla base della dimensione dell’appartamento e sul numero di residenti. Sarà poi previsto un sistema di incentivi e sconti sulla TARI per chi fa una buona divisione, anche se non si sa ancora quando. I cassonetti del vetro non fanno parte del progetto, per ora, e restano gestiti alla vecchia maniera. Sul sito Firenze Città Circolare si possono trovare tutte le istruzioni. Da quando è partito il progetto, nel 2020, ci sono state varie interruzioni. Alia ha detto che innanzitutto per introdurre e rendere operativi i nuovi cassonetti erano stati già previsti tempi lunghi e graduali, in modo da consentire un’estesa attività di comunicazione e informazione sul territorio e permettere ai residenti di adeguarsi. L’inizio del progetto è poi coinciso con la pandemia, che ne ha rallentato l’esecuzione anche per la difficoltà di reperire le materie prime necessarie a costruire le chiavette e i cassonetti smart, come i chip e gli altri componenti tecnologici. Ci sono stati poi dei rallentamenti e dei malfunzionamenti. Alcuni sono stati conseguenza della normale messa a punto e rodaggio dei meccanismi, mentre altri sono stati causati da atti vandalici in certi quartieri dove i nuovi cassonetti sono malvisti: in questi anni sono stati danneggiati intenzionalmente centinaia di cassonetti, con un danno che l’azienda stima in 380mila euro. I cassonetti “smart” hanno creato diverse polemiche tra i residenti e i comitati di quartiere, che hanno notato un peggioramento del servizio conseguente alla riduzione del numero di cassonetti in strada, rendendo più difficoltoso reperirli per buttare la spazzatura. Alia però ha detto che non c’è stata una riduzione, ma solo una razionalizzazione delle postazioni per ottimizzare la raccolta: è stato di fatto concentrato in meno postazioni lo stesso numero di contenitori, anche sulla base di quanto concordato coi comitati sul territorio per garantire più spazio per i parcheggi. La capienza è dunque rimasta invariata, secondo l’azienda, ma sono stati comunque segnalati bidoni straripanti e spazzatura lasciata in strada. Secondo Alia una prima fase un po’ critica è fisiologica anche a causa del cambiamento delle abitudini: hanno riscontrato anche loro un aumento dei rifiuti abbandonati per strada, ma hanno notato che dopo qualche settimana di assestamento la situazione sembra rientrare. Per far fronte a ciò è stato anche attivato sull’app un servizio di segnalazione dei rifiuti abbandonati, che attiva un servizio di ritiro immediato nel giro di qualche ora."
