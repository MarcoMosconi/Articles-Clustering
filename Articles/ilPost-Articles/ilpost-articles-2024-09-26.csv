,Publication,Date,Title,Content
0,ilPost,2024-09-26,Il quarto giorno di bombardamenti israeliani in Libano,"Nel pomeriggio e nella serata di giovedì l’esercito israeliano ha attaccato di nuovo Beirut, la capitale del Libano: è il quarto giorno che Israele conduce intensi bombardamenti per colpire il gruppo politico e militare libanese Hezbollah. Ci sono state esplosioni in diverse zone della città: l’esercito israeliano ha confermato l’attacco dicendo che ha ucciso Muhammad Hossein Sarur, comandante dell’unità aerea di Hezbollah: l’uccisione non è ancora stata confermata da Hezbollah. Secondo i media, l’attacco è avvenuto nel quartiere di Dahiya, a sud della capitale, dove Hezbollah ha una forte presenza. Il ministero della Salute libanese ha detto che l’attacco ha ucciso almeno 2 persone e ne ha ferite 15, di cui una in modo grave. Altre 26 persone sono state uccise dagli attacchi israeliani sul resto del paese, 20 delle quali nella città di Younine, a nord-est. Hezbollah ha sparato una quarantina di razzi verso il nord di Israele: l’esercito ha fatto sapere che alcuni sono stati abbattuti dalla contraerea, altri sono caduti su aree disabitate, senza fare danni. Nella notte tra mercoledì e giovedì Israele aveva già ripreso a bombardare il Libano, come detto per il quarto giorno consecutivo: l’esercito israeliano aveva detto di aver colpito diverse strutture militari di Hezbollah, nella valle della Beqaa e nel sud del paese. L’esercito israeliano sostiene di attaccare obiettivi militari appartenenti a Hezbollah, ma spesso bombarda zone densamente abitate – come la stessa Dahiya – e gli intensi attacchi in corso da lunedì hanno anche fatto parlare di una possibile invasione di terra da parte di Israele. Il video dell’attacco che avrebbe ucciso Hossein Sarur diffuso dall’esercito israeliano Giovedì mattina l’ufficio del primo ministro israeliano ha detto di essere contrario a un cessate il fuoco, in risposta a una richiesta avanzata da alcuni paesi: «Questa è una proposta americano-francese, alla quale il primo ministro non ha nemmeno risposto. […] Il primo ministro ha incaricato l’esercito israeliano di continuare i combattimenti con tutta la forza e secondo i piani presentati», ha detto l’ufficio di Benjamin Netanyahu in un comunicato. Inoltre il ministro di estrema destra Itamar Ben-Gvir ha minacciato di togliere la fiducia al governo qualora Netanyahu accettasse un cessate il fuoco. Netanyahu ha autorizzato l’attacco di giovedì pomeriggio mentre era in volo per New York, dove è in corso l’Assemblea generale dell’ONU. La richiesta di un cessate il fuoco era stata firmata da Stati Uniti, Australia, Canada, Giappone, Unione Europea, Francia, Germania, Italia, Arabia Saudita, Emirati Arabi Uniti e Qatar, in occasione della riunione del Consiglio di sicurezza delle Nazioni Unite a New York. Per i paesi che hanno firmato la richiesta c’è il «rischio inaccettabile di un’escalation» del conflitto in una più ampia parte della regione. Mercoledì il capo di stato maggiore dell’esercito israeliano, il generale Herzi Halevi, ha fatto capire piuttosto chiaramente che Israele sta preparando e valutando un’invasione di terra: giovedì pomeriggio il ministro della Difesa, Yoav Gallant, ha incontrato Halevi e gli ha detto che approva il «proseguimento dell’offensiva» contro Hezbollah. La richiesta proponeva una pausa immediata di 21 giorni con l’obiettivo di dare spazio a incontri diplomatici «per una risoluzione diplomatica» del conflitto e prevedeva che il cessate il fuoco si applicasse alla cosiddetta Linea blu, ovvero la porzione di territorio che segna il confine tra il nord di Israele e il sud del Libano, dove si sono concentrati gli scontri degli ultimi giorni. In un comunicato congiunto, i paesi che avevano sottoscritto la richiesta, avevano definito le ostilità in corso «intollerabili» e invitato «tutte le parti coinvolte, compresi i governi di Israele e Libano, a sostenere immediatamente il cessate il fuoco temporaneo». Gli scontri tra Israele ed Hezbollah vanno avanti da moltissimo tempo, ma si sono intensificati da quasi un anno, cioè dall’inizio dell’invasione israeliana nella Striscia di Gaza in risposta agli attacchi del gruppo palestinese di Hamas in territorio israeliano dello scorso 7 ottobre. Tuttavia si sono fatti particolarmente duri dopo la recente operazione di intelligence con cui Israele aveva fatto esplodere migliaia di cercapersone e walkie-talkie in possesso di Hezbollah, uccidendo almeno 30 persone. Secondo i dati del governo libanese, ritenuti piuttosto affidabili, da quando è iniziata la campagna di bombardamenti israeliani degli ultimi giorni sul Libano sono state uccise quasi 600 persone, e dallo scorso ottobre circa 1.250. Gli attacchi di Israele degli ultimi tre giorni hanno costretto più di 250mila persone a lasciare le loro case, ha detto giovedì il ministro dell’Ambiente libanese Nasser Yassin, che coordina la risposta alla crisi: circa 77mila sono ospitati nei centri d’emergenza per rifugiati, mentre la maggior parte è ospitata da amici e parenti. Secondo il governo nello stesso periodo 27mila persone hanno lasciato il paese.      "
1,ilPost,2024-09-26,Cosa c’è dietro le divisioni dell’opposizione sulle nomine della Rai,"Le votazioni alla Camera e al Senato per l’elezione dei quattro consiglieri di amministrazione della Rai scelti dal parlamento sono state caratterizzate dalla plateale divisione dei partiti di opposizione, soprattutto quelli che si collocano nell’area del centrosinistra. Il Partito Democratico ha disertato il voto, in segno di protesta contro l’attuale gestione della tv pubblica, e lo stesso hanno fatto Italia Viva e Azione; il Movimento 5 Stelle e Alleanza Verdi e Sinistra, al contrario, hanno partecipato al voto mettendosi d’accordo coi partiti di maggioranza, e hanno così ottenuto l’elezione di due consiglieri scelti da loro (uno ciascuno). La divisione è rilevante a livello politico per almeno due motivi. Il primo è la manifestazione della debolezza del cosiddetto “campo largo”; il secondo è la disinvoltura con cui il leader del Movimento 5 Stelle Giuseppe Conte, soprattutto quando si parla di Rai e di altre nomine parlamentari, costruisce intese con la destra, evidenziando peraltro come la presidente del Consiglio Giorgia Meloni possa contare sul supporto di una parte dell’opposizione nelle aule di Camera e Senato almeno su alcuni temi, quando serve. Il voto di giovedì è avvenuto al termine di un lungo stallo politico. La legge prevede che il Consiglio di amministrazione (CDA) della Rai sia composto da sette membri. Oltre al presidente e all’amministratore delegato, indicati dal governo su proposta del ministero dell’Economia, e oltre a un consigliere eletto dai dipendenti della Rai, gli altri quattro sono appunto di nomina parlamentare: due li vota la Camera, e due il Senato. Ciascun parlamentare può esprimere un solo nome sulla scheda, e i due che prendono più voti in ciascuna camera vengono eletti. Per la modalità del voto, questi scrutini richiedono che maggioranza e opposizione trovino un’intesa di massima sui voti da indicare, e per prassi consolidata almeno, almeno un componente del CDA viene riservato ai partiti di opposizione, così da garantire almeno formalmente un certo grado di pluralismo all’interno della tv pubblica. In questo caso il parlamento ha eletto due componenti indicati dalla maggioranza e due dall’opposizione. Alla Camera sono stati indicati Federica Frangi e Roberto Natale, rispettivamente con 174 e 45 voti: la prima, giornalista del Tg2 e attiva nel sindacato indipendente di orientamento conservatore Lettera 22, era sostenuta dalla maggioranza di destra e indicata in particolare da Fratelli d’Italia; il secondo è un giornalista e sindacalista di lungo corso, ex segretario dell’USIGRAI (il sindacato dei giornalisti Rai) e presidente della Federazione Nazionale della Stampa Italiana, poi scelto da Laura Boldrini come suo portavoce durante il suo mandato di presidente della Camera; è stato votato da M5S e Alleanza Verdi e Sinistra (AVS). Al Senato sono stati eletti Antonio Marano, con 97 voti, e Alessandro di Majo, con 27. Marano è un ex deputato della Lega e sottosegretario al ministero delle Poste nel primo governo di Silvio Berlusconi, ha avuto una lunga carriera di dirigente in Rai ed è ora direttore commerciale della Fondazione Milano-Cortina, che si occupa dell’organizzazione delle Olimpiadi invernali del 2026: il suo nome è stato proposto proprio dalla Lega e votato dai partiti di destra. Alessandro di Majo è un avvocato considerato molto vicino a Conte ed è stato confermato nel CDA su indicazione del M5S, coi voti dei senatori del partito e di quelli di Alleanza Verdi e Sinistra. Per le nomine proposte dal ministero dell’Economia invece sono stati scelti Simona Agnes, attuale consigliera uscente che Forza Italia vorrebbe da tempo come prossima presidente della Rai, e Giampaolo Rossi, l’attuale direttore generale che Fratelli d’Italia vuole promuovere amministratore delegato, cioè nel ruolo apicale dell’azienda. Formalmente le ha proposte il ministro dell’Economia Giancarlo Giorgetti a Meloni, che le ha approvate. A queste scelte la coalizione di destra è arrivata dopo molte difficoltà, con i partiti di governo che per mesi non erano riusciti a mettersi d’accordo e avevano posto veti reciproci sulle rispettive candidature. E proprio alla luce di questa tensione, nonostante il mandato dell’attuale consiglio di amministrazione fosse di fatto scaduto a luglio, Meloni aveva deciso di rinviare tutto a dopo l’estate. All’inizio le opposizioni erano riuscite a mettere in evidenza le divisioni e i tentennamenti della destra, mostrandosi indisponibili a discutere possibili accordi sulle nomine. Col passare delle settimane però si è capito che quella compattezza stava progressivamente venendo meno, soprattutto tra i due principali partiti di opposizione, PD e M5S, che da tempo stanno faticosamente provando a mantenere in piedi un’alleanza politica, finora perlopiù in certe tornate elettorali o su certi temi specifici. Se il PD ha continuato a denunciare la presunta deriva autoritaria e filogovernativa della Rai, il M5S invece ha attenuato un po’ la propria ostilità, dicendosi pronto a collaborare per cambiare la legge che disciplina il funzionamento della Rai (una promessa fatta dai partiti di governo che il PD invece ha respinto e descritto come strumentale). Così il giorno prima del voto, mercoledì sera, Elly Schlein ha riunito i parlamentari del PD per spiegare perché avrebbe dato loro mandato di astenersi. Molti dirigenti del partito a lei vicini, come il capogruppo al Senato Francesco Boccia o l’ex ministro Dario Franceschini, hanno provato a lungo a farle cambiare idea in modo da poter eleggere un membro del consiglio d’amministrazione in quota PD, proponendole vari nomi da votare (tra gli altri, quelli del giornalista Goffredo De Marchis e dell’ex senatore Salvatore Margiotta): lei però è rimasta convinta della sua posizione, d’accordo con il suo portavoce e principale confidente politico Flavio Alivernini. In un breve intervento all’assemblea dei parlamentari convocata a Montecitorio, ha spiegato che ne faceva una questione di coerenza: avendo a lungo denunciato la condotta dei dirigenti Rai e avendo in generale condannato le ingerenze dei partiti nella gestione dell’azienda, vedeva il fatto di escludere qualsiasi trattativa politica per le nomine come l’unica soluzione possibile. Sulla scelta di Conte di partecipare al voto, che già il giorno prima era ormai chiara, Schlein ha detto invece – pur senza nominarlo direttamente – che sulle convergenze con la destra ognuno si sarebbe preso le proprie responsabilità, e ha invitato i suoi parlamentari a non rispondere a eventuali provocazioni da parte dei membri del Movimento 5 Stelle. Quella di Schlein è una scelta che ha una forte connotazione elettorale. Astenendosi dal voto per il consiglio di amministrazione della Rai, potrà ora rivendicare di essere l’unica leader politica a non essere scesa a compromessi solo per ottenere incarichi, e a non aver ceduto alle logiche della cosiddetta «lottizzazione» delle aziende pubbliche e della Rai in particolare. Al tempo stesso, però, questa decisione espone il PD a dei rischi notevoli. Restare fuori dal consiglio di amministrazione della Rai significa perdere un certo grado di controllo o almeno conoscenza diretta sulle dinamiche dell’azienda; significa avere meno forza negoziale per favorire le carriere dei giornalisti e dei dirigenti più vicini al centrosinistra e all’opposizione, alcuni dei quali potrebbero cercare invece protezione da parte del M5S; significa verosimilmente perdere spazio e visibilità nei programmi. Il PD potrebbe insomma vedere ridotto il proprio peso politico e sindacale all’interno della Rai. La scelta del PD è stata condivisa anche da Italia Viva, il cui leader Matteo Renzi sta facendo di tutto per guadagnare credito nell’elettorato antimeloniano e agli occhi della stessa Schlein, dopo aver deciso di rendersi disponibile ad alleanze con il centrosinistra e soprattutto il PD. Lo stesso alla fine ha fatto Azione di Carlo Calenda. Conte invece ha puntato a ottenere la conferma del suo consigliere già in carica, di Majo appunto, e a proporsi come interlocutore obbligato della destra per le prossime nomine. L’elezione della presidente Agnes dovrà essere infatti ratificata dalla commissione parlamentare di Vigilanza, l’organismo di 42 tra deputati e senatori che vigila sulla gestione dell’azienda e che è peraltro presieduta dalla senatrice del M5S Barbara Floridia: per raggiungere quel quorum la destra ha bisogno di almeno tre voti da parte delle opposizioni. Inoltre, aver offerto una sponda parlamentare alla destra, e aver contestualmente confermato un proprio consigliere, consentirà a Conte di avere voce in capitolo nella promozione dei dirigenti all’interno dell’organigramma dell’azienda, nella definizione dei palinsesti e nell’attribuzione dei programmi a giornalisti vicini al M5S; e magari potrà rivendicare esplicitamente la nomina di un giornalista gradito alla direzione di un telegiornale. Insieme a Conte, ha deciso di partecipare al voto anche Alleanza Verdi e Sinistra. È stata una decisione dibattuta internamente, in realtà: la componente di Sinistra italiana guidata da Nicola Fratoianni avrebbe infatti voluto assecondare l’astensionismo del PD, ma alla fine ha avuto la meglio quella dei Verdi del leader Angelo Bonelli."
2,ilPost,2024-09-26,Le affollate elezioni per il partito di governo in Giappone,"Venerdì si terranno in Giappone le elezioni interne al partito conservatore di governo, il Partito Liberal Democratico (PLD), in cui sarà scelto il nuovo leader e di fatto il nuovo primo ministro del paese. Le elezioni sono state indette dopo le dimissioni il mese scorso del primo ministro Fumio Kishida a causa di una serie di scandali su presunti fondi irregolari, e sono le più aperte e combattute da molti anni: i candidati sono nove, e tra loro ci sono molti politici noti e influenti. Le elezioni servono a eleggere il nuovo leader del PLD, ma poiché il partito e i suoi alleati minori hanno una maggioranza schiacciante nel parlamento giapponese è praticamente automatico che la persona che sarà scelta sarà anche nominata nuovo primo ministro e guiderà il partito alle prossime elezioni, che sono previste per la fine dell’anno prossimo. Non è comune nella storia del partito che i candidati siano così tanti e così di alto profilo (tra loro ci sono anche vari ex ministri). In precedenza le potenti fazioni del PLD, simili alle correnti dei partiti italiani ma molto più irregimentate e influenti, si occupavano di canalizzare il voto su pochi candidati favoriti, e facevano in modo di escludere tutti gli altri. Le fazioni del PLD, però, sono state quasi tutte sciolte dall’ex primo ministro Kishida, per il loro coinvolgimento nello scandalo dei fondi irregolari. Senza le fazioni a influenzare il voto, tutti i politici conservatori che pensavano che fosse infine venuto il loro turno si sono candidati, rendendo l’elezione imprevedibile e interessante: alcuni l’hanno paragonata al «selvaggio West» della politica giapponese. Le elezioni per la leadership del PLD si svolgeranno in due turni: al primo turno potranno votare tutti i parlamentari del partito più una rappresentanza di circa un milione di iscritti, che esprimeranno il proprio voto secondo un sistema complesso in base al quale il peso del voto dei parlamentari e quello degli iscritti è più o meno pari. Se uno dei candidati otterrà al primo turno il 50 per cento dei voti, sarà eletto. È quasi certo tuttavia che sarà necessario un secondo turno tra i due candidati più votati, che si terrà immediatamente dopo il primo e nel quale potranno votare solo i parlamentari. A quel punto il nuovo leader del partito sarà eletto a maggioranza. Dei nove politici conservatori che si sono presentati, i candidati favoriti sono tre. Shinjiro Koizumi, ex ministro dell’Ambiente, è il favorito tra i parlamentari e i membri del partito. Koizumi è molto giovane per gli standard della politica giapponese: a 43 anni diventerebbe il più giovane leader del PLD e il più giovane primo ministro della storia. Anche a causa della sua età è ritenuto un candidato di cambiamento, benché in realtà appartenga a una lunga dinastia politica: suo padre, Junichiro Koizumi, è stato primo ministro tra il 2001 e il 2006 ed è ricordato come un riformista. Benché Koizumi sia il favorito per la leadership, nelle ultime settimane la sua posizione si è un po’ indebolita, soprattutto dopo alcune cattive performance nei dibattiti tra i candidati, che hanno mostrato una certa inesperienza. Koizumi ritiene che sia necessario restituire dinamismo all’economia giapponese tramite una politica di liberalizzazioni e deregolamentazioni: tra le altre cose vorrebbe rendere più facile per le aziende licenziare i propri dipendenti e consentire alle aziende di ride sharing l’accesso al mercato giapponese, che finora era stato vietato. Koizumi è anche favorevole a consentire alle donne giapponesi sposate di mantenere il proprio cognome. Secondo una legge giapponese che risale al 1898, entrambi i membri di una coppia sposata devono obbligatoriamente adottare un solo cognome: in teoria può essere sia quello della moglie sia quello del marito, ma poiché il Giappone è ancora una società con radicati aspetti tradizionalisti, nel 95 per cento dei casi le donne finiscono per adottare il cognome del marito. Negli ultimi mesi l’abrogazione di questa legge è diventata uno dei temi principali della campagna elettorale, ed è stata usata dai candidati per segnalare o meno il proprio progressismo (sempre nell’ambito di un partito molto conservatore com’è il PLD). Koizumi tuttavia visita regolarmente il tempio Yasukuni di Tokyo, dove sono sepolti tra gli altri i criminali di guerra giapponesi della Seconda guerra mondiale: le visite al tempio da parte dei leader conservatori sono oggetto di polemica da decenni, e sono un modo per i politici giapponesi di destra di dare prova del proprio nazionalismo. Shigeru Ishiba è il secondo candidato favorito. È un politico di lungo corso, che è entrato in parlamento per la prima volta negli anni Ottanta e ha tentato per ben cinque volte di essere eletto come leader del PLD, senza mai riuscirci. È ritenuto il più indipendente dei candidati e secondo i sondaggi è il più apprezzato tra la popolazione giapponese nel suo complesso, anche se non tra i membri del partito. Ishiba è noto soprattutto per la sua ossessione per le cose legate alla difesa (è un ex ministro della Difesa), per la sua idea di creare una NATO asiatica e per il suo sostegno al governo di Taiwan: il suo ufficio è pieno di modellini di jet e navi da guerra. È favorevole alla legalizzazione del matrimonio tra persone dello stesso sesso (cosa rara nel PLD) e a consentire alle donne sposate di mantenere il proprio cognome. Sanae Takaichi è la candidata più a destra tra i favoriti: è ministra della Sicurezza economica ed era alleata dell’ex primo ministro Shinzo Abe, assassinato nel 2022. Takaichi dice apertamente di ispirarsi all’ex prima ministra britannica Margaret Thatcher, anche se il suo programma economico è piuttosto cauto su riforme e liberalizzazioni. Takaichi è contraria al matrimonio tra persone dello stesso sesso, contraria a consentire alle donne sposate di mantenere il proprio cognome, e ha promesso che se venisse eletta prima ministra visiterà in veste ufficiale il tempio Yasukuni: in generale, è nota per sminuire le ben documentate atrocità e i crimini di guerra commessi dal Giappone nella Seconda guerra mondiale. Tra gli altri candidati ci sono poi numerosi nomi influenti, come la ministra degli Esteri Yoko Kamikawa, l’ex ministro della Salute Katsunobu Kato, e un altro ex ministro degli Esteri, Yoshimasa Hayashi."
3,ilPost,2024-09-26,Il sindaco musulmano del Michigan che sosterrà Donald Trump,"Negli ultimi giorni Ameer Ghalib, sindaco di religione musulmana della cittadina di Hamtramck, nello stato del Michigan, ha fatto notizia perché ha dato pubblicamente il suo sostegno al candidato Repubblicano alla presidenza Donald Trump. È successo dopo che i due si erano incontrati a Flint, sempre in Michigan. Hamtramck è un centro di 28mila abitanti nella periferia nord-est di Detroit, dove più del 40 per cento dei residenti è nato fuori dagli Stati Uniti. L’appoggio a Trump è stata una cosa molto inusuale, anche se molto probabilmente non influenzerà il risultato delle elezioni nello stato: tradizionalmente l’elettorato di religione musulmana, e arabo in generale, non è mai stato vicino ai Repubblicani (che infatti anche a questo giro sono dati in svantaggio in questo particolare gruppo di elettori). Secondo un sondaggio condotto a fine agosto dal Council on American-Islamic Relations, alle elezioni di novembre il 29,4 per cento dell’elettorato di religione musulmana ha intenzione di votare per la candidata Democratica Kamala Harris, e appena l’11,2 per cento per Trump. Un altro 29 per cento ha detto di voler votare per Jill Stein, candidata dei Verdi che non ha alcuna possibilità di vincere. Il sostegno della comunità musulmana per Stein, sproporzionato rispetto alla media nazionale, è quindi esemplare di una forte disaffezione per i partiti principali. Molto ha a che fare con la guerra in corso nella Striscia di Gaza. Gli Stati Uniti sono uno storico alleato di Israele: dopo l’attacco di Hamas contro Israele dello scorso 7 ottobre, il presidente Joe Biden aveva confermato questa posizione, e la sua amministrazione aveva approvato l’invio di armi a Israele per miliardi di dollari. I successivi attacchi e bombardamenti di Israele nella Striscia, che stanno provocando decine di migliaia di morti tra i civili palestinesi, hanno però causato molte critiche a Biden e allontanato parte dell’elettorato arabo e di religione musulmana dal Partito Democratico. La comunità musulmana del Michigan è tra le più grandi degli Stati Uniti in proporzione alla popolazione totale dello stato (sono circa 250mila persone). Alle elezioni presidenziali del 2020 sostenne Biden, che vinse in Michigan per appena 150mila voti. Ora la situazione è diversa: lo scorso febbraio, durante le primarie del Partito Democratico, circa 100mila elettori del Michigan (il 13 per cento dei votanti) avevano scritto “uncommitted” sulla scheda, ossia “non schierato”, proprio per esprimere dissenso contro Biden e il suo approccio nei confronti della guerra a Gaza. Harris, che lo scorso luglio ha sostituito Biden come candidata alle presidenziali, ha posizioni più vicine alla causa palestinese rispetto a Biden, ma di poco e comunque non si è mai esposta in modo chiaro contro Israele. Il suo approccio è considerato insoddisfacente da molti elettori di religione musulmana, che chiedono una presa di posizione più decisa a favore della popolazione palestinese. La scorsa settimana il movimento Uncommitted, che aveva organizzato l’iniziativa per il voto “non schierato” alle primarie, ha detto che non sosterrà Harris, ma ha comunque chiesto ai suoi membri di non votare per Trump e nemmeno per un terzo candidato (come Stein), dato che questo rischierebbe di favorire Trump. Il Partito Repubblicano è ancora più in difficoltà con l’elettorato musulmano: in questi mesi Trump si è sempre presentato come un forte sostenitore di Israele, con l’intenzione di avvicinare gli elettori ebrei, e ha presentato Harris come una sorta di sostenitrice di Hamas (una tesi non sostenuta da alcun elemento concreto). Per questo la decisione di Ghalib è stata particolarmente apprezzata da Trump, che ha anche pubblicato il messaggio di sostegno sul suo profilo di Truth Social. Il sostegno espresso da Ghalib ha colto molti di sorpresa, dato che in passato aveva preso posizioni chiaramente contrarie a Israele. Durante le primarie Democratiche Ghalib aveva sostenuto il movimento Uncommitted, ritenendo l’approccio di Biden troppo accondiscendente con Israele, e si era detto favorevole a rinominare “Palestine Avenue” una strada della città. Con un video pubblicato su Facebook sia in inglese che in arabo, Ghalib ha spiegato che non necessariamente lui e Trump sono d’accordo su tutto: «Se Trump fa qualcosa che non vi piace, magari non piace nemmeno a me», ha detto rivolgendosi direttamente agli abitanti di Hamtramck. In un’intervista con Channel 7, Ghalib ha spiegato che Trump si è reso disponibile a incontrarlo e ha mostrato interesse verso la comunità di Hamtramck. Al contrario, ha detto di non essere stato contattato da esponenti del Partito Democratico."
4,ilPost,2024-09-26,"Il sindaco di New York è stato incriminato per corruzione, frode e irregolarità nei finanziamenti elettorali","Il sindaco di New York Eric Adams è stato incriminato per diversi reati federali: associazione a delinquere finalizzata alla corruzione, frode e finanziamenti elettorali illeciti da parte di cittadini stranieri. L’incriminazione nei suoi confronti parte da un’indagine federale durata mesi che riguarda possibili legami di Adams con funzionari e uomini d’affari turchi e alcune donazioni ricevute per le sue campagne elettorali. Secondo i documenti dell’accusa Adams avrebbe ricevuto regali e sconti del valore di decine di migliaia di dollari, principalmente sotto forma di viaggi, vitto e alloggi in Turchia. Gli atti illeciti sarebbero iniziati già nel 2014, quando Adams diventò presidente del distretto di Brooklyn (uno dei cinque che compongono la città). Parte delle donazioni provenienti dall’estero, illegali negli Stati Uniti, sarebbe stata fatta arrivare alla campagna di Adams tramite degli intermediari statunitensi, così da nascondere l’origine straniera dei fondi. In tal modo, secondo le accuse, Adams avrebbe «aggirato le leggi federali che servono a prevenire le influenze straniere nelle elezioni statunitensi». Le accuse sono state annunciate durante un’udienza in un tribunale di New York giovedì, ma già da mercoledì erano state comunicate da diverse fonti giudiziarie a gran parte dei principali giornali statunitensi; poi nella serata di mercoledì Adams aveva pubblicato un messaggio video in cui ha parlato delle accuse nei suoi confronti dicendo: «Credo che il governo federale intenda accusarmi di crimini federali. Se è così, queste accuse saranno del tutto false, basate su bugie». Adams ha ribadito la propria innocenza in una conferenza stampa dopo l’udienza in cui sono state comunicate le accuse contro di lui. Adams ha 64 anni, è del Partito Democratico, ed è sindaco di New York dal 2022 (il secondo afroamericano nella storia della città dopo David Dinkins, che fu sindaco fra il 1990 e il 1993). In precedenza era stato per molti anni poliziotto e presidente del distretto di Brooklyn. Il video pubblicato mercoledì sera da Adams dopo la notizia della sua incriminazione L’indagine che ha portato alle accuse contro di lui era cominciata nel 2021, nel pieno della campagna elettorale. Riguarda sia donazioni straniere, soprattutto soggiorni in Turchia durante viaggi istituzionali anche quando la destinazione non presupponeva uno scalo in Turchia, sia il fatto che Adams potesse aver fatto pressione sulla dirigenza dei vigili del fuoco per approvare l’utilizzo di un palazzo da parte del consolato turco, nonostante i problemi di sicurezza, in cambio di regali da persone turche. L’indagine era rimasta segreta fino allo scorso anno, quando l’FBI – l’agenzia investigativa della polizia federale statunitense – aveva condotto una perquisizione a casa di Brianna Suggs, responsabile della raccolta fondi per la campagna di Adams, che però non era stata accusata di nessun crimine. Pochi giorni dopo, nell’ambito della stessa indagine, l’FBI aveva anche sequestrato il telefono di Adams per esaminare le sue comunicazioni. Giovedì la residenza ufficiale del sindaco, Gracie Mansion, è stata perquisita da agenti federali, che hanno nuovamente sequestrato il telefono di Adams. Nelle ultime settimane sono stati sottoposti a perquisizioni e a sequestri dei loro telefoni diversi membri dell’amministrazione di Adams, tra cui Edward Caban, commissario di polizia di New York, che si era dimesso pochi giorni fa."
5,ilPost,2024-09-26,L’esercito del Sudan ha iniziato la più grande controffensiva degli ultimi mesi,"Giovedì l’esercito regolare del Sudan ha iniziato una controffensiva particolarmente intensa, la più grande degli ultimi mesi, nelle zone del paese controllate dal potente gruppo paramilitare Rapid Support Forces (RSF), che sono concentrate soprattutto nella capitale Khartum. È iniziata durante la mattinata, quando l’esercito ha bombardato alcune postazioni dell’RSF a Khartum e a Bahri, una città poco più a nord. La giornalista di Al Jazeera Hiba Morgan ha detto che l’esercito ha preso il controllo di tre ponti principali della capitale sul fiume Nilo, due dei quali collegano Khartum a Omdurman, la città più popolosa del paese. Fonti dell’esercito sentite da Morgan hanno detto che l’attacco era «in preparazione da mesi». Sempre giovedì mattina, le RSF hanno risposto attaccando alcune basi dell’esercito a Omdurman, uccidendo almeno quattro persone e ferendone 14 (secondo fonti del ministero della Salute di Khartum). Morgan ha anche aggiunto che le RSF stanno spostando parte delle proprie truppe da Omdurman a Khartum. Da più di un anno, l’esercito e le RSF si scontrano in una sanguinosa guerra civile che coinvolge gran parte del territorio del Sudan, il terzo paese più grande del continente africano e uno dei più poveri al mondo. La guerra civile era iniziata nell’aprile dello scorso anno, al culmine di una serie di tensioni tra il presidente Fattah al Burhan, che guida l’esercito regolare, e il vicepresidente Mohamed Hamdan Dagalo (noto anche come Hemedti), che guida le RSF. I due guidavano una giunta militare, il Consiglio Sovrano, che governava il paese da ottobre del 2021 dopo aver preso il potere con un colpo di stato. Il gruppo paramilitare RSF conta circa 100mila uomini ed è un diretto discendente dei Janjawid, un gruppo di miliziani arabi di etnia baggara che durante la guerra nel Darfur del 2003 si resero responsabili di vari crimini di guerra, e secondo molte interpretazioni anche di genocidio. L’esercito regolare ha invece circa 300mila uomini, è sostenuto dall’Egitto e ha il vantaggio militare di avere a disposizione l’aviazione. Gli aerei da guerra stanno bombardando da mesi le zone controllate dalle RSF, causando molti morti anche fra la popolazione civile. Dopo una fase iniziale in cui furono organizzate tregue temporanee per permettere ai civili di abbandonare le zone degli scontri (tregue per lo più violate), la guerra fra le due fazioni è diventata più violenta e generalizzata, con maggiore intensità nella regione di Khartoum, la capitale, in quella centrale del Kordofan e in quella occidentale del Darfur. Sono le zone in cui le RSF hanno preso inizialmente il controllo, ottenendo importanti successi militari. L’esito militare della guerra è tuttora molto incerto e la situazione fluida: non è chiaramente distinguibile una linea del fronte, né si può davvero indicare se esercito regolare e RSF siano vicini a una vittoria o a una sconfitta finale. È una guerra che colpisce in modo molto grave la popolazione civile e non solo per i bombardamenti indiscriminati. Sin dai primi giorni di scontri, i due eserciti hanno depredato le case di molti civili, portando via ogni bene di un qualsiasi valore: non solo auto, carburante, soldi e cibo, ma anche porte e finestre, secondo molte testimonianze. Ci sono stati molti casi di uccisioni su base etnica, soprattutto nella regione del Darfur, e di stupri e crimini sessuali nei confronti di donne e ragazze. Mercoledì le Nazioni Unite hanno evidenziato che la guerra civile in Sudan sta provocando «la crisi di sfollamento in più rapida crescita al mondo»: dall’aprile dello scorso anno, più di 10 milioni di persone sono state costrette ad abbandonare le proprie case.  "
6,ilPost,2024-09-26,Il complicato litigio di una giornalista ghanese con un re tradizionale,"Lunedì Afia Pokua, una giornalista molto nota in Ghana, è andata nella città di Kumasi, nella residenza di Otumfuo Nana Osei Tutu II, il re tradizionale del popolo ashanti, per provare a rimediare a una faida iniziata qualche giorno prima. Pokua era vestita di nero e accompagnata da un gruppo di anziani: è rimasta per alcune ore chinata fino a terra chiedendo perdono, ma ciononostante il re si è rifiutato di accettare le sue scuse, e un suo rappresentante l’ha cacciata dal palazzo, dicendole di non farsi più vedere. La disputa era iniziata qualche giorno prima, quando durante una trasmissione televisiva Pokua si era lamentata del modo in cui il re aveva gestito alcuni recenti conflitti fra persone ashanti (anche detti asante) e altre appartenenti ad altri gruppi etnici del Ghana. Gli ashanti sono una delle popolazioni più numerose e culturalmente influenti del Ghana, e il loro re, il cui titolo formale è asantehene, ha moltissimo prestigio e autorevolezza, nonostante tecnicamente non abbia alcun ruolo istituzionale. La maggior parte degli stati africani ricalca grosso modo i confini e le strutture amministrative delle colonie europee formatesi fra Ottocento e Novecento. In molti paesi però ci sono ancora monarchie tradizionali che solitamente derivano da regni, imperi e altre organizzazioni politiche che esistevano prima della colonizzazione: per esempio Otumfuo Nana Osei Tutu II si richiama nel nome al fondatore dell’impero Ashanti, che occupò parte degli attuali Ghana e Costa d’Avorio per due secoli prima di essere conquistato dagli inglesi alla fine dell’Ottocento. In tutto il continente questi regni sono decine, con rapporti di vario tipo con gli stati in cui si trovano. Il potere dei re solitamente è legato a fattori tradizionali e culturali, e non all’amministrazione vera e propria di un certo territorio. Nel caso dell’asantehene la sua autorità si manifesta tra le altre cose attraverso complessi cerimoniali, rispettati anche dalle figure politiche istituzionali del Ghana: nel 2017 il presidente ghanese si inchinò davanti a lui durante una visita. Pokua si era lamentata proprio di questo episodio, e in generale dell’ingerenza dell’asantehene nella politica del paese. Parlando con un’altra giornalista, Mona Gucci (che poi ha partecipato con lei alla cerimonia per chiedere scusa al re), durante una trasmissione televisiva Pokua aveva criticato la tendenza della leadership tradizionale degli ashanti a cercare di influenzare i politici ghanesi affinché creino leggi particolarmente vantaggiose per loro. Una critica così aperta e sfacciata, almeno per gli standard delle complicate regole di etichetta che circondano l’asantehene, è stata considerata da molti esponenti della leadership tradizionale come una grave mancanza di rispetto. Secondo il cronista di corte del re degli ashanti, Osei Bonsu Sarfo Kantanka, sentito da BBC News, le regole tradizionali prevedono che per criticare il re occorra prima rivolgersi all’agona, cioè la madre o la sorella del re, l’unica persona autorizzata a rimproverarlo. Solo dopo aver spiegato le proprie ragioni all’agona questa potrà decidere se riportare le critiche al re. Saltare questo passaggio intermedio e rivolgersi direttamente al re è percepito come un grave insulto. Per cercare di limitare le reazioni negative, Pokua si era inizialmente scusata in diretta televisiva e sui propri profili social. Dato che però le critiche verso di lei erano proseguite, la giornalista (che non è di etnia ashanti) è andata a chiedere scusa al re direttamente nel suo palazzo, con Mona Gucci e i proprietari del canale su cui è andata in onda l’intervista. La cerimonia è stata trasmessa in diretta televisiva. Secondo il cronista di corte però anche in questo caso la giornalista ha sbagliato la procedura. Come per le critiche, anche le richieste di scuse vanno presentate innanzitutto all’agona. Tradizionalmente gli ashanti seguono una discendenza matrilineare, cioè che procede di madre in figlia (a differenza di quella seguita nella maggior parte d’Europa, patrilineare), e quindi nella famiglia reale le figure femminili hanno un grande rilievo, anche se il re è sempre un maschio. Una volta che una persona che vuole chiedere scusa al re ha parlato con l’agona, questa si rivolge all’asantehene, con cui decide se fissare o meno un appuntamento per la cerimonia formale di scuse. Pokua però si è rivolta direttamente al re, con il supporto di alcuni anziani capi ma senza passare prima dall’agona. Inoltre, secondo la pratica tradizionale, la giornalista avrebbe dovuto essere più enfatica nella sua richiesta di scuse: un anziano di etnia kwahu (imparentata con gli ashanti, e a cui appartiene anche Pokua) ha detto al sito GhanaWeb.com che le aveva consigliato non solo di inginocchiarsi, ma anche di rotolarsi per terra e piangere copiosamente. Pokua però si sarebbe rifiutata di farlo. Secondo Osei Bonsu Sarfo Kantanka, il cronista di corte, delle violazioni così grossolane del cerimoniale hanno costretto il re a rifiutare le scuse, ma ha anche suggerito che Pokua ha ancora la possibilità di essere perdonata, se decidesse di rispettare più strettamente l’etichetta regale.           "
7,ilPost,2024-09-26,Ovviamente il messaggio che circola su Meta e le AI è un falso,"Negli ultimi giorni centinaia di migliaia di persone hanno condiviso nelle proprie storie Instagram un messaggio che sostiene falsamente di potere impedire a Meta, la società che possiede tra le altre cose Facebook, Instagram e WhatsApp, di utilizzare i dati degli utenti per sviluppare le sue funzionalità basate sull’intelligenza artificiale generativa, ossia software che, allenati su gigantesche masse di dati, sono capaci di generare testi, video e immagini che rispondano a una specifica richiesta. Si tratta di un copypasta – termine che indica un testo che viene copiato e incollato da molti utenti su internet – che circola già da settembre, ma che ha avuto ampia diffusione soltanto nell’ultima settimana. Google Trends, l’applicazione di Google che mostra l’andamento delle ricerche per parola o gruppi di parole in un dato periodo, ha registrato un forte aumento delle ricerche della frase «Goodbye Meta AI» – «Arrivederci Meta AI», il nome con cui il copypasta è diventato noto in rete – dopo il 24 settembre. È accaduto soprattutto perché, a partire da quella data, il messaggio è stato condiviso da personalità piuttosto note dello sport e dello spettacolo come il giocatore di football Tom Brady e l’attore James McAvoy. Il testo del copypasta è questo: Il messaggio si riferisce all’annuncio che Meta aveva fatto a giugno, quando aveva fatto sapere di aver modificato i propri termini di utilizzo per poter allenare la sua intelligenza artificiale sfruttando i post degli utenti. Si tratta ovviamente di un falso: la dichiarazione contenuta nel messaggio non ha infatti alcun valore, e in generale condividere una storia su Instagram o pubblicare un post su Facebook non serve a escludersi da qualsiasi cambiamento nelle piattaforme, nonostante bufale come questa girino da almeno una decina di anni. Una eventuale condivisione del messaggio «Goodbye Meta AI», insomma, non rappresenta un’obiezione alle policy di Meta, che peraltro ha previsto delle procedure specifiche per farlo. Gli utenti possono infatti chiedere di escludere i propri post dal processo di addestramento di Meta AI: quelli residenti nel Regno Unito o in un paese dell’Unione Europea, grazie a varie leggi sulla privacy e sulla gestione dei dati che sono state introdotte negli ultimi anni (come il GDPR o il più recente Digital Services Act), possono farlo modificando le impostazioni del proprio account, anche se attraverso una procedura un po’ contorta. Nel caso di Instagram è necessario andare nella sezione Impostazioni, poi cliccare su Informazioni, poi su Informativa sulla privacy. In quella pagina si trovano varie informazioni relative a Meta AI: chi vuole opporsi deve cliccare al link presente sulle parole Diritto di opposizione e compilare il modulo. Una volta compilato compare una pagina in cui Meta dice che «esaminerà le richieste di opposizione in conformità con le leggi pertinenti sulla protezione dei dati». Gli utenti che vivono nel resto del mondo devono invece compilare un modulo separato: a giugno l’azienda aveva fatto sapere che avrebbe esaminato queste richieste, ma con una certa discrezionalità, garantendosi la possibilità di rigettarle."
8,ilPost,2024-09-26,È praticamente impossibile sapere come l’Ucraina usa le armi italiane,"In queste settimane il governo italiano ha sostenuto che, davanti alla richiesta dell’Ucraina di usare le armi occidentali per colpire il territorio russo, ciascun paese abbia la facoltà di decidere in autonomia, e di controllare come meglio ritiene l’utilizzo dei propri aiuti militari. Secondo la presidente del Consiglio Giorgia Meloni, se anche i paesi della NATO dovessero accordare all’Ucraina la facoltà di colpire in Russia, sarebbe poi lecito e possibile per ciascuno dei paesi fornitori concordare col governo ucraino come utilizzare i rifornimenti militari. L’Italia, secondo Meloni, potrebbe impedire all’Ucraina di adoperare armi, munizioni e mezzi italiani contro la Russia. Ma a ben vedere, questa ipotesi è piuttosto irrealistica, per ragioni legate al tipo di armi che l’Italia fornisce. I dispositivi militari sul cui effettivo utilizzo è possibile esercitare un controllo costante e su cui gli ucraini devono chiedere specifiche autorizzazioni sono infatti i missili in grado di colpire obiettivi a distanze considerevoli, forniti quasi esclusivamente da Stati Uniti e Regno Unito. Per l’Italia il discorso è molto diverso. Gli unici dispositivi così avanzati dal punto di vista tecnologico che l’Italia invia all’Ucraina sono per la difesa antiaerea, e sono appunto utilizzabili solo a scopo difensivo. Quanto al resto delle armi italiane concesse, si tratta perlopiù di munizioni e pezzi di artiglieria abbastanza obsoleti, su cui il controllo satellitare è quasi sempre proibitivo, se non impossibile: e dunque, banalmente, se l’esercito ucraino utilizza o meno quelle armi in territorio russo, noi non potremmo saperlo se non a posteriori. Le richieste che il presidente ucraino Volodymyr Zelensky avanza da mesi ai partner occidentali riguardano essenzialmente i missili ATACMS e Storm Shadow. I primi sono di fabbricazione americana, i secondi vengono prodotti da un consorzio europeo a cui partecipano Francia, Regno Unito e Italia. Il governo statunitense e quello britannico già un anno fa hanno iniziato a inviare queste armi, ma autorizzando gli ucraini a utilizzarli solo a scopo difensivo. Ora Zelensky vorrebbe poterli utilizzare anche per colpire depositi di munizioni, basi militari e altre infrastrutture situate in territorio russo che l’esercito russo utilizza per condurre gli attacchi contro le città ucraine. Che gli ATACMS e gli Storm Shadow non possano essere utilizzati dagli ucraini al di fuori delle prescrizioni americane e britanniche è certo. Entrambi i missili, per raggiungere gli obiettivi, seguono dei tracciati teleguidati da un complesso sistema di navigazione che prevede, tra l’altro, un controllo satellitare: per cui i generali americani e quelli britannici sanno esattamente quale sia l’uso che viene fatto di ciascuno di questi missili, ognuno dei quali costa peraltro centinaia di migliaia di dollari. L’esercito ucraino deve pertanto concordare in anticipo qualsiasi lancio di questi missili, condividendo gli obiettivi da colpire e i dettagli sull’attacco, e ottenere dai partner una specifica autorizzazione. E, almeno in teoria, gli Stati Uniti sono in grado di disattivare i missili anche a distanza, nel caso in cui dovessero essere contrari a un certo tipo di utilizzo. Le uniche armi con caratteristiche simili che l’Italia fornisce all’Ucraina sono i Samp-T, cioè dei dispositivi in grado di lanciare da terra munizioni che intercettano i missili nemici in volo prima che colpiscano l’obiettivo. Nel febbraio del 2023, Italia e Francia avevano inviato insieme una batteria di Samp-T, per difendere le città ucraine dai bombardamenti russi. Col passare dei mesi, però, è stata danneggiata e resa di fatto inefficace; dallo scorso aprile l’Italia ha promesso di inviare all’Ucraina una nuova batteria, su cui andavano prima condotti dei lavori di riparazione che sono durati molto più del previsto, per cui la consegna effettiva del dispositivo dovrebbe avvenire solo in questi giorni, con oltre tre mesi di ritardo rispetto alle previsioni iniziali. Per quel che riguarda i Samp-T la questione dell’autorizzazione a usare le armi occidentali contro il territorio russo è irrilevante, perché sono dispositivi difensivi. Il governo ucraino sta effettivamente valutando la possibilità di dislocarli più a ridosso del confine russo, così da intercettare con maggiore facilità i missili nemici e avere una funzione deterrente più efficace. (Spesso i russi bombardano il territorio ucraino facendo decollare i propri cacciabombardieri ma facendoli restare nel proprio spazio aereo, dove gli ucraini non sono autorizzati a colpirli; sapere che la contraerei è più vicina scoraggerebbe o quantomeno renderebbe più problematiche quelle operazioni). Al tempo stesso, però, c’è da tenere in considerazione che, avvicinandoli al fronte, li si espone a un rischio maggiore di essere colpiti da attacchi mirati da parte dei russi. E quindi questa ipotesi, secondo quanto spiegano fonti della Difesa coinvolte nella faccenda, va ponderata con attenzione, per capirne i pro e i contro. Per il resto, le forniture che l’Italia ha garantito finora all’Ucraina non comprendono armi sofisticate e missili neanche lontanamente paragonabili, per letalità ed efficienza tecnologica, agli ATACMS e agli Storm Shadow. Non conosciamo nel dettaglio il materiale inviato, perché i governi italiani (quello di Mario Draghi prima, e quello di Meloni poi) hanno deciso di tenerli riservati, rendendoli noti solo ai membri del COPASIR, il Comitato parlamentare che vigila sull’operato dei servizi segreti e sulla sicurezza della Repubblica. Sappiamo però che, al di là di materiale di protezione civile, dispositivi sanitari, gruppi elettrogeni e altri strumenti molto utili per fornire energia elettrica in situazioni d’emergenza, l’Italia ha inviato alcuni mezzi blindati per il trasporto delle truppe (i Lince), mitragliatori, missili anticarro Milan di vecchia fabbricazione, mortai spesso vecchi di cinquanta o sessant’anni, munizioni (di varie dimensioni, fino a 155 millimetri) e pezzi d’artiglieria varia, tra cui dei semoventi cingolati (dei piccoli carri con obici montati sopra) molto obsoleti e vetusti che l’esercito italiano stava dismettendo e che si sono rivelati poco o nulla funzionanti, alla prova dei fatti. Su tutte queste armi un divieto all’utilizzo in territorio russo sarebbe praticamente impossibile da esercitare concretamente, soprattutto perché è inverosimile pensare che ci sia un controllo puntuale sull’effettivo utilizzo di questi dispositivi. In teoria, i comandi ucraini sono tenuti a fare rapporto a quelli NATO per spiegare come vengono utilizzate le armi fornitegli da paesi membri dell’Alleanza Atlantica. Ma in molti casi si tratta di formalità burocratiche a cui nessuno dà davvero grande importanza. Nelle trincee o nei bunker in prima linea, per esempio, le munizioni vengono accatastate senza fare distinzione tra quelle inviate dall’Italia, dalla Polonia, o dalla Francia: tutte quelle compatibili coi sistemi d’arma in uso vengono utilizzate indistintamente, e sarebbe illusorio pretendere che i militari ucraini impegnati al fronte si mettano a fare queste cernite. E lo stesso vale per i mortai o i mezzi di artiglieria leggeri, che vengono spostati secondo le esigenze sul campo, spesso in breve tempo e secondo le imprevedibili evoluzioni delle battaglie. Anche in questo caso, sapere se in un certo punto del fronte è stato utilizzato un mortaio olandese, uno britannico, o uno americano, è piuttosto difficile. Quando gli ucraini sono penetrati nel territorio russo, occupando parte della regione di Kursk, hanno ovviamente utilizzato anche armi occidentali. Alcuni servizi di intelligence europei, tra cui quelli francesi, hanno poi verificato a posteriori se e in che modo nell’avanzata fossero stati adoperati mezzi forniti dalla Francia. Ciò dimostra come sia difficile per i paesi occidentali – tranne, forse, gli Stati Uniti – conoscere col giusto preavviso gli esatti dettagli logistici delle azioni militari condotte dall’esercito ucraino. Quel che si sa, per il momento, è che di certo nell’area di Kursk gli ucraini stanno utilizzando con una certa disinvoltura, a seconda delle esigenze, armi, munizioni e mezzi statunitensi e britannici, col tacito consenso da parte dei rispettivi governi; e lo stesso principio, sia pure in scala ridotta, vale anche per altri paesi europei. Fonti diplomatiche ucraine spiegano che, con specifico riguardo alle operazioni intorno a Kursk, nessun governo occidentale ha espresso formalmente contrarietà o divieti particolari. La logica, in sostanza, è un po’ quella per cui, almeno ufficialmente, gli occidentali non chiedono e gli ucraini non dicono. L’Italia, in questo senso, sia pur limitatamente alle non rilevanti forniture militari inviate, non fa eccezione."
9,ilPost,2024-09-26,OpenAI ha bisogno di molti soldi,"Negli ultimi giorni OpenAI, l’azienda sviluppatrice di ChatGPT, ha subito molti cambiamenti e defezioni che rischiano di cambiarla per sempre. Questa settimana nel giro di poche ore la direttrice tecnica Mira Murati ha annunciato di voler lasciare l’azienda e diversi media hanno rivelato che la società abbandonerà il suo status di non profit, cioè di azienda senza scopo di lucro. Il co-fondatore e amministratore delegato dell’azienda Sam Altman ha confermato l’uscita di Murati e annunciato anche quelle di Bob McGrew e Barret Zoph, responsabili della ricerca per l’azienda, ma non ha ancora ufficializzato la notizia sulla trasformazione societaria, che però ha come fonti diverse persone informate sui fatti, secondo Reuters e Bloomberg. «Rimaniamo concentrati nel costruire AI che giovino a tutti, e stiamo lavorando col nostro consiglio di amministrazione per assicurarci che siamo ben posizionati per riuscire nella nostra missione. Il non profit è il fulcro della nostra missione e continuerà a esistere», ha detto un portavoce di OpenAI, che non smentendo la ristrutturazione – ma soltanto garantendo che continuerà a esistere una parte non profit della società – l’ha di fatto confermata. Il fatto che tre persone di rilievo – soprattutto Murati – abbiano lasciato OpenAI nelle stesse ore in cui si è configurato un grande cambiamento societario non sembra essere casuale. Come ha scritto Bloomberg, infatti, la riorganizzazione aziendale di OpenAI non ha solo un valore simbolico ma consentirebbe all’azienda di ottenere nuovi investimenti e garantirebbe ad Altman una partecipazione azionaria del 7% nella società. Quest’ultimo punto, unito al crescente controllo diretto che Altman ha accumulato in OpenAI, potrebbe aver rovinato i rapporti tra lui e gli altri membri, costringendoli (o spingendoli) ad andarsene. Il clima all’interno di OpenAI è teso da anni. L’inatteso successo di ChatGPT ha innescato una corsa agli investimenti che ha reso OpenAI una delle aziende più interessanti del settore tecnologico. Al tempo stesso, l’azienda ha sempre rivendicato un approccio cauto e aperto (da cui il suo stesso nome) nello sviluppo delle intelligenze artificiali, che però oggi è in aperto contrasto con l’enorme interesse nei confronti della tecnologia. Anche per questo, nel novembre del 2023 Sam Altman fu licenziato dal consiglio di amministrazione della società, che lo accusò di «non essere stato sempre sincero nelle sue comunicazioni con il consiglio». Altman fu reintegrato pochi giorni dopo e in seguito a quella crisi il consiglio di amministrazione fu in parte rinnovato e ampliato, eliminando anche alcune voci più critiche e caute, e dando più potere ad Altman. Il mese prima del suo licenziamento temporaneo, nell’ottobre del 2023, l’edizione statunitense di Wired aveva messo in copertina i quattro leader di OpenAI: da sinistra a destra, Ilya Sutskever, Sam Altman, Mira Murati e Greg Brockman (tutti co-fondatori tranne Murati). Di questi, l’unico che è ancora attivamente in OpenAI è Altman: Sutskever ha lasciato lo scorso maggio per fondare la startup Safe Superintelligence (SSI), Brockman ha preso un periodo di pausa dalla società, Murati se n’è andata questa settimana. A questi nomi vanno aggiunti quelli di un altro co-fondatore, John Schulman, che ha da poco lasciato OpenAI per la rivale Anthropic; Andrej Karpathy, che ha lasciato per Tesla, per poi tornare a OpenAI per pochi mesi nel 2023; e Jan Leike, anche lui ad Anthropic. Della squadra di undici persone che fondarono l’azienda nel 2015, oltre ad Altman, è rimasto solo il ricercatore polacco Wojciech Zaremba. Nonostante l’abbandono dello status da non profit sia un cambiamento profondo per la società, è da anni che OpenAI agisce come un ibrido molto particolare. Inizialmente, infatti, nacque come società senza scopo di lucro con la missione dichiarata di «promuovere e sviluppare un’intelligenza artificiale amichevole (friendly AI) in modo che l’umanità possa trarne beneficio». Per riuscirci avrebbe contato sui fondi garantiti dagli imprenditori e co-fondatori Elon Musk e Reid Hoffman, che promisero di finanziare la non profit con circa un miliardo di dollari nel corso di alcuni anni. Secondo una ricostruzione del sito Semafor, però, nel 2018 i rapporti tra Musk e Altman si incrinarono quando Musk tentò di prendere il controllo della società; dopo non esserci riuscito, ne uscì e smise di finanziarla. OpenAI fu costretta a cercare nuovi investitori e cominciò a collaborare soprattutto con Microsoft, azienda con cui oggi ha un’alleanza commerciale (Microsoft ha investito circa 13 miliardi in OpenAI negli ultimi anni). In seguitò a questi cambiamenti, nel 2019 OpenAI cambiò struttura aziendale, aprendo una divisione a scopo di lucro e diventando «un ibrido tra una non profit e un’azienda a scopo di lucro, quello che noi chiamiamo azienda a “profitto massimo”», come si legge nel sito della società. A fine agosto il Financial Times ha riportato che OpenAI stava discutendo ulteriori «cambiamenti alla struttura aziendale» per agevolare la raccolta di investimenti (la notizia fu subito smentita dalla società). Da tempo, infatti, OpenAI sta trattando con investitori e fondi per accumulare nuovi capitali: lo scorso febbraio il sito The Information ha raccontato che OpenAI aveva cercato di ottenere nuovi investimenti raggiungendo una valutazione complessiva di circa 100 miliardi di dollari, ma aveva incontrato la diffidenza di alcuni investitori. Oggi secondo The Information OpenAI sarebbe in trattativa anche con MGX, un fondo degli Emirati Arabi Uniti dedicato all’industria delle AI, per ulteriori investimenti che la porterebbero a una valutazione di 150 miliardi di dollari. Secondo Reuters, però, «la sua valutazione dipenderà dalla capacità dell’azienda di sovvertire la propria struttura aziendale e rimuovere il limite di profitto per gli investitori». Questo tetto ai profitti degli investitori era stato introdotto nel 2019, quando OpenAI adottò il modello ibrido profit/non profit, con la promessa che tutti i guadagni oltre un certo limite sarebbero stati «ceduti alla parte non profit per il beneficio dell’umanità». Il tetto al profitto per ciascun investitore era stato fissato a cento volte il suo investimento, ma anche prima del cambiamento aziendale rivelato in questi giorni era destinato ad aumentare del 20% a partire dal prossimo anno. OpenAI ha quindi smesso di essere una non profit “pura” nel 2019 e da allora ha adottato un modello ibrido sempre più sbilanciato a discapito della sua originale natura senza scopo di lucro. I dettagli della riorganizzazione societaria che porterà OpenAI a diventare una società profit a tutti gli effetti non sono ancora noti, né le tempistiche, ha scritto Reuters. Dovrebbe comunque rendere l’azienda una società “benefit”, uno status societario che si dà come obiettivo, assieme al profitto economico, un impatto positivo sulla collettività e sull’ambiente. Per ottenere i fondi di cui ha bisogno per sviluppare nuovi modelli linguistici – e soprattutto coprire i costi operativi di quelli esistenti – OpenAI ha però bisogno di molti soldi: secondo Bloomberg, starebbe raccogliendo proprio in questi giorni un giro di investimenti da 6,5 miliardi di dollari. E potrebbero non bastare visto che la concorrenza è sempre più agguerrita e i margini di guadagno si stanno riducendo (questa settimana Google ha dimezzato il prezzo del suo chatbot Gemini). Gli investimenti necessari sono destinati a crescere anche perché il progresso dei modelli linguistici sta facendo aumentare sia i costi di sviluppo che quelli del loro funzionamento. In una recente intervista l’amministratore delegato di Anthropic Dario Amodei ha spiegato che alcuni modelli linguistici esistenti o in fase di sviluppo costano ormai un miliardo di dollari e si aspetta che il costo aumenti fino a dieci – o addirittura cento – miliardi di dollari nei prossimi anni. I cambiamenti interni a OpenAI vanno quindi contestualizzati in questa continua ricerca di capitale, che spiegherebbe anche alcune novità proposte proprio in questi giorni dall’azienda. Questo mese, infatti, OpenAI ha presentato o1, il suo primo modello dotato di «capacità di ragionamento», in grado di rispondere a domande più complesse del solito. L’uscita sembra essere stata calcolata per facilitare le trattative con gli investitori e dimostrare che «nel corso dei prossimi decenni saremo in grado di fare cose che sarebbero sembrate magia ai nostri nonni», come ha scritto Altman stesso in un saggio pubblicato questa settimana sul suo sito personale. Nel post Altman ha raccontato il prossimo avvento dell’«era dell’intelligenza», la cui portata sarà paragonabile a quella della rivoluzione industriale o dell’agricoltura. Per riuscirci, però, ha scritto, sarà necessario «abbassare il costo del calcolo e renderlo abbondante, cosa che richiede molta energia e chip». Affinché questo succeda serviranno fondi e investimenti continui e crescenti, senza i quali «le AI diventeranno una risorsa molto limitata per cui si faranno delle guerre e che sarà ad uso pressoché esclusivo dei più ricchi»."
10,ilPost,2024-09-26,Il congedo di paternità prolungato è piaciuto a chi lo ha provato,"Il centro studi Tortuga ha pubblicato un esteso rapporto sull’esperienza di una ventina di grandi aziende italiane che già da qualche tempo hanno introdotto autonomamente congedi di paternità più lunghi di quelli molto brevi attualmente previsti dalla legge italiana, che al momento sbilancia fortemente sulle donne il carico della gestione dei figli. L’adesione è stata alta, oltre il 70 per cento, e in generale dicono di esserne rimasti soddisfatti sia i dipendenti che lo hanno provato, sia le loro aziende. Tra chi ha rinunciato, invece, le ragioni riguardano soprattutto i timori di ripercussioni negative sulla carriera. Il rapporto è stato presentato giovedì alla Camera dei deputati. In Italia e non solo, lo sbilanciamento della cura familiare sulle donne è una delle cause della riduzione dell’occupazione femminile e della bassa natalità: allo stato attuale, per molte donne è ancora estremamente difficile, se non impossibile, conciliare lavoro e vita familiare. Lo studio pubblicato da Tortuga si intitola “Verso una genitorialità condivisa” ed è stato promosso da Lia Quartapelle, deputata del Partito Democratico che da tempo si occupa di questi temi e promotrice di una proposta di legge sull’argomento. Il rapporto si basa su 24 grandi aziende che in Italia hanno introdotto misure per promuovere una maggiore parità nella gestione della famiglia: 22 di queste lo hanno fatto anche attraverso l’estensione del congedo di paternità a mediamente 8,6 settimane (cioè oltre due mesi) in più rispetto ai 10 giorni previsti dalla legge, retribuendolo al 100 per cento. L’estensione è andata da un minimo di una settimana a un massimo di 26 settimane (cioè circa sei mesi). Una campagna per il congedo paritario nel Regno Unito Hanno aderito al congedo di paternità esteso soprattutto i padri più giovani (il 75 per cento di quelli tra i 30 e i 39 anni contro il 65 per cento di quelli tra i 40 e i 49) e tutti quelli che lo hanno fatto dicono che lo rifarebbero. D’altra parte invece, dopo aver visto altri colleghi farlo, il 96 per cento di chi nelle aziende coinvolte non aveva aderito si è dichiarato pronto a farlo in futuro. Un terzo dei padri intervistati (sempre in queste 24 grandi aziende), inoltre, dice che non accetterebbe di lavorare in un posto che non prevede politiche simili, indipendentemente dalla possibilità di avere stipendi più alti. Gli uomini che hanno aderito al congedo prolungato hanno detto di averlo fatto per stare più vicino alla famiglia (l’87 per cento), o per poter essere più presenti nella vita dei figli (l’81 per cento). Chi non ha utilizzato il congedo o lo ha utilizzato solo in parte invece dice di averlo fatto per paura di ripercussioni negative sulla carriera, per l’alto carico di lavoro, per pressioni sul lavoro o perché i colleghi non ne avevano usufruito. Gran parte delle aziende coinvolte, il 63 per cento, dice di essere riuscita a gestire l’assenza del dipendente anche senza sostituirlo (e quindi senza costi aggiuntivi), ma solo riorganizzando il lavoro internamente e redistribuendo le mansioni tra gli altri dipendenti. Alcune delle aziende intervistate per lo studio hanno detto di aver beneficiato di questa riorganizzazione, con un’evoluzione dei ruoli al loro interno e una maggiore assunzione di responsabilità da parte dei dipendenti non in congedo: dicono quindi di averne ricavato addirittura un impatto positivo sulla produttività. Alcune delle aziende esaminate hanno introdotto il congedo di paternità prolungato gradualmente, insieme ad altre misure per permettere ai propri dipendenti di conciliare il lavoro con la gestione della vita familiare: asili nido aziendali, una maggiore flessibilità sul lavoro da remoto oppure il sostegno di uno psicologo (o comunque di una figura che accompagni il reinserimento al lavoro dopo la nascita dei figli). Complessivamente le aziende che hanno introdotto il congedo di paternità prolungato sono riuscite non solo a promuovere una maggiore parità di genere al loro interno, ma anche ad aumentare il benessere individuale nei dipendenti che ne hanno usufruito: «i dipendenti che abbiamo intervistato hanno detto di essere riusciti a creare legami più stretti coi propri figli, e di essersi goduti maggiormente l’esperienza di essere padri», dice Luisa Pomarici di Tortuga, una delle autrici dello studio. Ci sono poi motivi diversi per le aziende di introdurre il congedo prolungato: oltre che per promuovere una maggiore parità di genere, per esempio per venire incontro alle esigenze di famiglie non coperte dalla legge attuale, come le coppie dello stesso sesso. Le aziende esaminate sono molto grandi e vanno dai 200 agli oltre 10mila dipendenti: sono ABB, Avanade, Barilla, Carrefour, ENEL, Engie, Findomestic, Gruppo ITAS, Gucci, Haleon, Lamborghini, Lavazza, Mondelez, Nestlé, Sanofi, SISAL, Snam, Takeda, Teleperformance, TIM, Unicoop, Unicredit, Vodafone, e WBD. Non sono rappresentative dell’intero tessuto aziendale italiano, in cui la maggior parte delle imprese è molto più piccola, ma secondo gli autori dello studio quanto emerge dalle loro esperienze è comunque un buon punto di partenza. In Italia, quando una coppia ha un figlio o una figlia, la legge prevede due tipi di congedi obbligatori: quello di maternità, che dura almeno cinque mesi, e quello di paternità, che dura almeno dieci giorni. Esiste anche il congedo parentale, che è facoltativo e può essere preso da entrambi, ma che viene generalmente utilizzato soprattutto dalle madri. I congedi obbligatori riguardano inoltre soprattutto lavoratrici e lavoratori dipendenti, e non gli autonomi. «Finora questo governo ha sempre promosso interventi “chirurgici”, per così dire, sulla genitorialità: sgravi fiscali, piccoli interventi che aiutano ma non cambiano le condizioni strutturali che riducono l’occupazione femminile e sono alla radice della bassa natalità», dice Lia Quartapelle, secondo cui il congedo di paternità prolungato andrebbe introdotto per legge, anche nel settore pubblico e per tutti i tipi di lavoratori, non solo quelli dipendenti. Sul tema sono state presentate negli anni varie proposte di legge, con idee diverse sulla durata del congedo: secondo Quartapelle «probabilmente la cosa più sensata è prolungare il congedo di paternità gradualmente e fare in modo che venga assimilato dai luoghi di lavoro insieme ad altre misure strutturali».            "
11,ilPost,2024-09-26,La vita «ben riempita» di Marcello Mastroianni,"A Fontana Liri, in provincia di Frosinone, cent’anni fa nacque quello che sarebbe diventato il più famoso, importante e premiato attore della storia italiana, Marcello Mastroianni (spiegò lui stesso di essere nato il 26, ma registrato il 28 settembre). Morto per un tumore al pancreas nel 1996, nei suoi quasi cinquant’anni di carriera Mastroianni recitò in oltre centoquaranta film, diventando il volto maschile più riconoscibile del cinema italiano in un periodo in cui era considerato forse il migliore al mondo. Ebbe proficue e affiatate collaborazioni con i registi più apprezzati dell’epoca: Pietro Germi, Ettore Scola, Mario Monicelli ma soprattutto Federico Fellini, che lo volle come protagonista dei suoi film più celebri, La dolce vita (1960) e 8½ (1963). Fu candidato per tre volte all’Oscar al migliore attore, vinse due Prix d’interprétation masculine al Festival di Cannes, due Coppe Volpi per il migliore attore al Festival del cinema di Venezia, otto David di Donatello e decine di altri premi per la sua recitazione. Come disse lui stesso in una delle sue ultime interviste, «l’ho ben riempita, la mia vita. Mi posso accontentare. Insisto: sono fortunato». Figlio di un falegname e di un’ex impiegata della Banca d’Italia, Mastroianni si trasferì nel quartiere di San Giovanni a Roma nel 1933. Già da piccolo lavorò come comparsa in vari film, tra cui I bambini ci guardano (1943) di Vittorio De Sica, allora già un regista di riconosciuto talento. Dopo aver ottenuto un diploma di perito edile, durante la Seconda guerra mondiale lavorò come disegnatore tecnico per l’Istituto geografico militare italiano. Lo lasciò, scappando, dopo che l’Istituto fu assorbito da un’ente di costruzioni che faceva capo al governo della Germania nazista, dopo la resa del regno d’Italia alle forze alleate ottenuta con l’Armistizio di Cassibile. Tornato a Roma studiò recitazione, ottenendo alcune piccole parti nel teatro e nel cinema. I primi ruoli da protagonista li ottenne dopo essere stato notato dal regista Luchino Visconti, oggi considerato uno dei padri del neorealismo italiano. Avrebbe lavorato instancabilmente per il resto della sua vita, comparendo in vari film o produzioni teatrali ogni anno: dopo un periodo da attore di commedie, mostrò di spiccare anche nei ruoli drammatici. I primi film a renderlo davvero famoso furono Le notti bianche (1957) di Luchino Visconti e soprattutto I soliti ignoti (1958) di Mario Monicelli, in cui recitò con Vittorio Gassman, Totò e Claudia Cardinale: con quest’ultima prima, e con Sophia Loren poi, avrebbe continuato a lavorare moltissimo, anche grazie all’innegabile chimica che si creava quando recitavano insieme, resa celebre in particolare da Ieri, oggi, domani (1963) e poi da Matrimonio all’italiana (1964). In quegli anni fu anche protagonista di Divorzio all’italiana (1961) con Stefania Sandrelli, La notte (1961) di Michelangelo Antonioni, con Jeanne Moreau e Monica Vitti, e il futuristico La decima vittima (1965) di Elio Petri, i film che, oltre a quelli di Fellini, contribuirono maggiormente alla sua fama di attore simbolo del cinema italiano degli anni Sessanta. Film come La grande abbuffata (1973) di Marco Ferreri, Todo Modo (1976) di Elio Petri, Ciao maschio (1978) di Ferreri e La terrazza (1980) di Ettore Scola accrebbero il suo status di attore versatile e di grande spessore, adatto sia al cinema per il pubblico più largo sia per quello più intellettuale, e a partire dagli anni Settanta e soprattutto nel decennio successivo fu scelto per ruoli di rilievo nei film di alcuni dei registi internazionali più eclettici del periodo, come Roman Polanski, Agnès Varda, Robert Altman, Wim Wenders e Theo Angelopoulos. La sua assiduità nell’accettare parti continuò anche negli anni Ottanta e Novanta, sia con Fellini – La città delle donne (1980), Ginger e Fred (1985) – sia con Scola – Splendor e Che ora è, entrambi del 1989, entrambi al fianco di Massimo Troisi – e infine, tra i molti, con Sostiene Pereira (1995) di Roberto Faenza. Uomo bellissimo e carismatico, nonostante l’aria malinconica e talvolta solitaria, Mastroianni passò molti anni a difendersi dall’idea che fosse un inguaribile “latin lover” o un sex symbol, circolata a livello internazionale per via delle sue interpretazioni eccezionali in film come La dolce vita. Si sposò una sola volta, con l’attrice Flora Carabella, da cui si sarebbe poi separato senza mai divorziare, ma ebbe alcune relazioni intense e raccontatissime con altre dive del cinema: prima la statunitense Faye Dunaway, conosciuta sul set di Amanti (1968); poi la francese Catherine Deneuve, con cui ebbe anche una figlia; e infine con la regista Anna Maria Tatò, con cui convisse fino alla morte.              "
12,ilPost,2024-09-26,Un calciatore che parla di salute mentale non è cosa da poco,"Mercoledì 25 settembre il media sportivo Cronache di spogliatoio ha pubblicato su YouTube una lunga intervista al calciatore tedesco della Fiorentina Robin Gosens: non era la solita intervista a un calciatore, perché Gosens ha parlato per quasi 45 minuti di psicologia, di benessere e di salute mentale, temi che in relazione al calcio si stanno cominciando ad affrontare solamente negli ultimi anni e che sono ancora parecchio inesplorati, soprattutto in Italia. Che i calciatori possano avere, come chiunque altro, problemi di salute mentale e periodi complicati dal punto di vista psicologico viene considerata da molti una cosa quasi inaccettabile, perché in contrasto con l’idea che comunemente si ha di loro, cioè quella di persone privilegiate, che guadagnano tanti soldi e che per questo dovrebbero più che altro sentirsi fortunate. Gosens da diversi anni viene seguito da una psicoterapeuta e ha lui stesso una laurea in Psicologia; nell’intervista ha provato a smontare questa narrazione: «Nel calcio e nella società i problemi mentali sono un tabù, ho la sensazione che vengano ancora visti come debolezza, quindi i calciatori e le persone in generale scelgono di stare muti, di non parlare, che però è la cosa peggiore che possano fare», ha detto all’inizio dell’intervista. Pur essendo consapevole dei vantaggi di cui godono i calciatori, per il lavoro che fanno e per quanto guadagnano, secondo Gosens «la gente deve capire che un giocatore con tanti soldi può avere problemi a livello familiare, mentale, per i quali non basta comprare una medicina: con tanti soldi non ti puoi comprare la salute». L’intervista completa di Cronache di spogliatoio a Robin Gosens Non era praticamente mai successo che un calciatore che gioca in Italia si esponesse tanto sul tema e che lo facesse con questa competenza, cercando di normalizzarlo e di rendere accettabile che anche sportivi forti e ricchi possano avere difficoltà: Gosens peraltro va talmente contro lo stereotipo da arrivare a far capire che non solo la loro condizione privilegiata non dà una soluzione ai problemi, ma anzi spesso potrebbe esserne in parte la causa, così come il lavoro e la condizione di ciascuno può essere causa di problemi simili per qualsiasi persona. Le pressioni e le aspettative sui calciatori sono sempre più alte, le critiche di tifosi e stampa difficili da gestire senza gli strumenti giusti; per questo Gosens sostiene l’importanza che ogni squadra sia seguita da uno psicologo che possa aiutare i giocatori a parlare e ad aprirsi. L’ex calciatore inglese Clarke Carlisle, che per anni ha sofferto di depressione ed è stato uno dei primi a parlare apertamente della questione, una volta disse che «per un club di calcio sei solo un asset, stanno investendo soldi su di te, e per farlo controllano tutti gli aspetti possibili della tua vita. Ti dicono cosa pensare, come pensare, come elaborare una situazione, con chi parlare, cosa dire, come dirlo, cosa non dire, da chi stare lontano. Ti modellano su un’immagine e una vita confezionata dal tuo datore di lavoro, per l’intera durata del tuo contratto: questo ti deforma la mente». Oggi diverse squadre stanno inserendo nel loro staff professionisti e professioniste con il compito di dare sostegno psicologico ai giocatori sin dalle giovanili, anzi soprattutto quando sono ragazzini o bambini e devono affrontare il distacco da casa, le prime pressioni esterne e soprattutto convivere con l’idea che potrebbero non riuscire a diventare calciatori di successo (in pochi ce la fanno): «Un giovane in questo mondo giustamente fa fatica, perché deve ancora crescere e deve avere la libertà di fare errori», ha detto Gosens. Il rischio però è che questo sostegno finisca per essere percepito non come un aiuto, un’occasione di dialogo, ma come uno dei tanti aspetti che un calciatore deve considerare per riuscire a rendere al meglio, come l’allenamento, la nutrizione o la tattica; che lo psicologo non serva insomma a migliorare il benessere mentale della persona ma solo le prestazioni, perché alla fine l’unica cosa che ci si aspetta da un calciatore è quella: che giochi bene. Questa ossessione per la performance si inserisce anche, nel calcio, in un contesto di mascolinità tossica ancora molto presente, per il quale mostrarsi vulnerabili o deboli viene giudicato male. È un’altra condizione da superare, secondo Gosens, che parlando di quando in estate non è stato convocato dalla Nazionale tedesca per gli Europei in Germania ha detto: «È stato un sogno talmente grande che non mi vergogno a dire che ho pianto». Ultimamente in Italia sono nate anche alcune iniziative collettive: per esempio l’Associazione italiana calciatori (una sorta di sindacato dei calciatori) e la Lega Pro (che rappresenta la Serie C) nel 2022 hanno proposto You’ll never walk alone, un programma di affiancamento psicologico per calciatori professionisti «nato con l’intento di seguire l’uomo-calciatore nell’intero percorso della carriera, aiutandolo a maturare consapevolezza delle proprie potenzialità e imparare ad affrontare i propri limiti». La FIGC, la Federazione calcistica italiana, oggi organizza corsi formativi per psicologi del calcio, il mestiere che Gosens vorrebbe fare una volta terminata la carriera di calciatore (oggi ha 30 anni; in Italia ha giocato anche nell’Atalanta e nell’Inter). È più a livello di dibattito, però, che questioni del genere sono ancora trattate come un tabù: oggi si parla con maggiore frequenza del benessere fisico dei calciatori e del fatto che si giochi troppo (anche su questo, comunque, spesso le esigenze dei giocatori non vengono prese troppo sul serio dall’opinione pubblica), ma la parte psicologica è ancora poco considerata nell’analisi calcistica. I calciatori stessi non ne parlano, in parte anche perché sanno di non trovare un ambiente favorevole a farlo, e quindi è difficile inserire questo aspetto nel discorso: un’intervista come quella di Cronache di spogliatoio è un caso eccezionale per queste ragioni, anche quando Gosens dice cose apparentemente banali come «ci si dimentica che non siamo solo giocatori ma siamo anche umani, abbiamo problemi, non sempre ci alziamo con il piede giusto, di conseguenza ci sono giorni in cui non stiamo bene». Rispetto all’Italia, in Inghilterra e negli Stati Uniti il discorso pubblico sulla salute mentale di calciatori e atleti è già più avanzato: ne parlano più persone e la cosa sta cominciando a essere accettata. Lo scorso anno il centrocampista inglese Dele Alli aveva dato un’intervista all’ex calciatore e oggi opinionista televisivo Gary Neville, nella quale parlava della sua infanzia complicata, degli abusi subiti, della sua depressione e dei problemi con l’alcol e la droga. Fino a quel momento, Alli era stato spesso giudicato come un calciatore che aveva sprecato un grande talento per mancanza di carattere e di impegno (nella serie tv All or nothing Tottenham Hotspur, uscita su Prime Video, il suo allenatore José Mourinho lo definiva «pigro»). L’intervista ha cambiato la percezione che le persone avevano di lui e soprattutto ha proposto un calciatore sotto una luce diversa, innescando almeno all’estero un dibattito utile e fruttuoso. In Italia la gran parte dei media aveva generalmente recepito l’intervista di Alli dando risalto alle parti più private e scabrose, ma apparentemente più con l’intento di soddisfare qualche curiosità che non di parlare del problema nel merito. Tra quelli che invece si erano distinti c’era il sito sportivo Rivista Undici, che aveva pubblicato un articolo cercando di fare qualche ragionamento più generale e sostenendo fin dal titolo che quell’intervista avrebbe dovuto «cambiare il calcio e i calciatori». Citava la storia di Alli come potenzialmente positiva per arrivare a proporre con il calcio anche «un modello di uomo moderno e non predatorio, non tossico, non violento, che sappia trovare uno spazio in sé anche per la fragilità, per la vulnerabilità, per la paura»: un modello quindi molto diverso da quello proposto abitualmente dal calcio. In un modo più immediato e meno sistemico, invece, sosteneva che occasioni come questa fossero utili per «normalizzare la richiesta di aiuto, dalle dipendenze come da qualunque altro tipo di problema di salute mentale». L’intervista di Dele Alli con Gary Neville, uscita sul canale The Overlap         "
