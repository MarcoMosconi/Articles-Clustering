,Publication,Date,Title,Content
0,ilPost,2024-09-23,Più di 200 persone sono state uccise dagli attacchi israeliani in Libano,"Lunedì mattina l’esercito israeliano ha ripreso a bombardare il Libano, dove dall’inizio dell’invasione israeliana della Striscia di Gaza si sono intensificati gli scontri con il gruppo politico e militare Hezbollah, alleato di Hamas. Nel corso della giornata Israele ha lanciato 800 attacchi, principalmente contro il sud del paese. Secondo il ministero della Salute libanese 274 persone sono state uccise e più di mille sono state ferite, ma il numero potrebbe aumentare. È l’attacco israeliano in territorio libanese più violento dall’ultima guerra tra i due paesi, nel 2006. Lunedì sera il primo ministro israeliano Benjamin Netanyahu ha diffuso un messaggio in inglese in cui si rivolge alle persone libanesi dicendo loro «Israele non è in guerra con voi, ma con Hezbollah». Rimane il fatto che i bombardamenti israeliani siano stati piuttosto indiscriminati: hanno colpito aree urbane molto dense e distrutto interi edifici, e per questo sono morti moltissimi civili. Al momento sono 274, ma per tutta la giornata il numero è progressivamente aumentato. Per avere un termine di paragone: nell’intero 2023 in Italia sono state uccise per omicidio 330 persone. I bombardamenti di Israele hanno colpito decine di posti nel sud e nell’est del Libano. Lunedì pomeriggio alcune testimonianze hanno raccontato di nuovi attacchi anche a Beirut, la capitale del Libano, dopo quelli di venerdì scorso che colpirono il quartiere periferico di Dahieh. L’attacco israeliano è iniziato dopo che lunedì mattina la città israeliana di Safed e i suoi dintorni erano stati colpiti da diversi razzi lanciati dal Libano. Secondo il servizio nazionale di primo soccorso israeliano, cinque persone sono state ferite lievemente da un razzo che è esploso nel nord di Israele in mattinata, a est del lago di Tiberiade. Hezbollah ha detto di aver colpito alcuni obiettivi militari dell’esercito israeliano, ma non ha specificato quanti o quali. L’esercito israeliano ha detto che lunedì Hezbollah ha lanciato in tutto 165 razzi in territorio israeliano. Poco prima di iniziare a bombardare, Israele aveva detto ai civili libanesi che abitano vicino a edifici utilizzati da Hezbollah a scopi militari di lasciare le loro case, per ragioni di sicurezza. Questa mattina i residenti della capitale Beirut e di altre zone del paese hanno ricevuto un avviso telefonico con cui l’esercito li esortava ad andarsene. Il ministro dell’Informazione Ziad Makary ha detto che anche il suo ufficio ha ricevuto l’avviso, che ha definito uno strumento nella «guerra psicologica» condotta da Israele. Nel pomeriggio il portavoce arabofono dell’esercito israeliano Avichay Adraee ha ordinato anche agli abitanti della valle della Beqaa, nel centro nord del Libano, piuttosto lontano dal confine, di lasciare le proprie case in vista di una operazione israeliana contro le attività «terroristiche» di Hezbollah. Adraee ha scritto che entro le 17 ora locale (le 16 da noi) le persone che abitano vicino a una sede operativa del gruppo avrebbero dovuto allontanarsi e che non sarebbero dovute tornare «fino a nuovo ordine». L’esercito israeliano ha poi detto di aver colpito diversi obiettivi militari di Hezbollah nella valle: non è ancora chiaro esattamente quanti dei morti e dei feriti annunciati dal governo libanese provengano da lì. Anche a Beirut il ministero dell’Istruzione ha ordinato la chiusura di alcune scuole pubbliche e private, mentre quello dell’Interno ha deciso di adibirne alcune a rifugio per gli sfollati. Domani le scuole resteranno chiuse. Molte persone infatti hanno abbandonato o stanno abbandonando la propria casa in seguito agli ordini di evacuazione dell’esercito israeliano. Per far spazio ai feriti, il ministero ha ordinato agli ospedali nel sud e nell’est di sospendere tutte le operazioni non urgenti. Dal Libano arrivano foto e video di moltissime persone che stanno cercando di scappare dalle proprie case, per rifugiarsi in zone del paese che considerano più sicure. Il corrispondente a Beirut per il New York Times aveva scritto già lunedì mattina che più di 110mila libanesi avevano lasciato i comuni vicino al confine, alcuni dei quali sono ora quasi deserti. Gli attacchi reciproci tra Israele e Hezbollah si sono intensificati negli ultimi giorni, dopo che Israele aveva fatto esplodere migliaia di dispositivi elettronici in Libano appartenenti a Hezbollah, uccidendo almeno 37 persone e ferendone migliaia. Tra sabato sera e domenica Hezbollah aveva lanciato circa 150 missili verso il nord di Israele, colpendo anche Haifa, a 50 chilometri dal confine con il Libano. Negli attacchi dell’esercito israeliano, ha detto il ministro della Salute libanese, erano state uccise almeno tre persone. Daniel Hagari, portavoce dell’esercito israeliano, ha sostenuto che Israele non avrebbe intenzione per il momento di iniziare un’operazione di terra, ma vorrebbe continuare a colpire il Libano con attacchi aerei, come avvenuto negli ultimi mesi e in modo più esteso nei giorni scorsi. L’obiettivo di Israele, secondo Hagari e altri funzionari israeliani che hanno fatto dichiarazioni in questi giorni, sarebbe di mettere in sicurezza il nord del paese, cioè la zona a ridosso del confine con il Libano, dove da mesi, a causa degli attacchi di Hezbollah, decine di migliaia di persone sono state costrette a lasciare le proprie case. Lo stesso è avvenuto nella parte sud del Libano, al confine con Israele, a causa degli attacchi israeliani. «La serie di operazioni continuerà fin quando non raggiungeremo il nostro scopo: far rientrare i residenti del nord nelle loro case in sicurezza», ha detto lunedì mattina il ministro della difesa israeliano Yoav Gallant, riferendosi agli attacchi verso il Libano degli ultimi giorni.       "
1,ilPost,2024-09-23,Cosa significa la revisione dei conti pubblici fatta dall’ISTAT,"Lunedì mattina l’ISTAT, l’Istituto nazionale di statistica, ha diffuso una relazione che contiene la revisione dei conti pubblici relativi al triennio che va dal 2021 al 2023: una correzione dei calcoli e delle stime sull’economia nazionale che viene fatta in ogni Stato membro dell’Unione Europea ogni cinque anni, col coordinamento dell’istituto di statistica europeo (EUROSTAT) e della Banca Centrale Europea (BCE). Nel complesso, la revisione dei conti pubblici effettuata dall’ISTAT è positiva, per l’Italia e per il governo: la crescita dell’economia tra il 2021 e il 2023 si rivela più consistente di quanto precedentemente stimato, col prodotto interno lordo (PIL) che aumenta in termini assoluti di quasi 100 miliardi in tre anni, e un deficit (cioè il disavanzo annuale) che nel 2023 è leggermente inferiore a quanto previsto. Ma queste variazioni non consentono al governo di rivedere in maniera significativa la politica economica dei prossimi mesi e dei prossimi anni, che dovrà restare estremamente prudente ed evitare eccessivi aumenti della spesa pubblica. La revisione è dovuta al fatto che ciclicamente vengono introdotti nuovi parametri o metodi di calcolo, e dunque le statistiche effettuate sulla base dei vecchi criteri devono essere aggiornate. Inoltre, spesso alcuni dati sulla crescita economica o sull’impatto che alcune misure hanno sul bilancio nazionale vengono definiti in base a stime probabilistiche, per cui queste revisioni – che avvengono ogni cinque anni ma prevedono correzioni annuali e semestrali – servono anche a rivedere a posteriori quelle simulazioni, stabilendo con maggiore esattezza le conseguenze reali di quei provvedimenti. Quello pubblicato lunedì era un documento molto atteso dal governo. Il ministro dell’Economia Giancarlo Giorgetti aveva infatti deciso di rinviare alcuni importanti documenti finanziari proprio in attesa che l’ISTAT pubblicasse i risultati, e questo ha comportato anche una modifica del calendario inizialmente concordato con il parlamento e con la Commissione Europea. Ora, sulla base della relazione dell’ISTAT, il ministero dell’Economia aggiornerà il Piano Strutturale di Bilancio (PSB), cioè il piano che indica le principali linee di politica economica che l’Italia dovrà seguire nei prossimi sette anni, e poi la legge di bilancio per il 2025, cioè il provvedimento che stabilirà come utilizzare la spesa pubblica per l’anno prossimo. Entrambi i documenti andranno approvati dal Consiglio dei ministri e poi dal parlamento, e contemporaneamente concordati con la Commissione Europea. Lo stesso ministro Giorgetti ha definito le revisioni dei conti pubblicate dall’ISTAT «di lieve entità», e ha chiarito che «non cambiano i principi e il quadro del Piano Strutturale di Bilancio». La revisione dell’ISTAT offre comunque dati confortanti. In particolare il PIL nominale del 2021, cioè il valore della ricchezza prodotta in Italia calcolata tenendo conto anche dell’aumento dei prezzi causato dall’inflazione, è risultato superiore di 20,5 miliardi di euro rispetto alle precedenti stime del marzo scorso. Anche nel 2022 il PIL è stato rivisto al rialzo di 34,2 miliardi, e nel 2023 di 42,6 miliardi. Semplificando parecchio, insomma, si può dire che tra il 2021 e il 2023 l’economia italiana sia cresciuta di circa 97 miliardi in più rispetto a quel che era stato considerato fino a qualche mese fa. Ma questi non sono soldi in più che il governo si ritrova a poter utilizzare d’ora in avanti: quella cifra varrà semmai a migliorare retroattivamente i saldi di finanza pubblica italiana, e in particolare consentirà una revisione al ribasso del debito pubblico, che è il cumulo dei passivi di bilancio anno dopo anno. La revisione dei dati coinvolge praticamente tutti i settori dell’economia italiana: dall’industria al commercio, dall’edilizia al turismo, dalle esportazioni ai consumi delle famiglie. E gli effetti di queste singole voci si riflettono poi sui dati complessivi di crescita e di indebitamento, che sono poi quelli più importanti da tenere d’occhio per capire l’andamento complessivo dell’economia italiana e lo stato di salute del bilancio nazionale. La revisione dell’ISTAT ha riguardato innanzitutto il 2021: per quell’anno, applicando i nuovi parametri di calcolo, la variazione del PIL è stata corretta al rialzo, non più una crescita dell’8,3 per cento ma dell’8,9 per cento. Ciò dimostra dunque che l’impatto della crisi economica generata dalla pandemia di Covid, che nel 2020 aveva causato una riduzione del PIL di circa il 9 per cento, è stato quasi compensato nell’anno seguente. Anche nel 2022 la revisione produce un aumento della crescita, con un PIL in aumento del 4,7 per cento, in rialzo di sette punti decimi di punto rispetto alle precedenti stime. Quanto al 2023, il discorso è apparentemente un po’ più complesso: la revisione infatti determina un ribasso di due decimi (non più lo 0,9 per cento di crescita, ma lo 0,7 per cento) in termini relativi, ma un aumento del PIL in termini assoluti. Questo avviene perché le variazioni del PIL si calcolano prendendo come base di riferimento l’anno precedente: l’aumento sostanzioso della crescita del PIL nel 2021 e nel 2022 fa sì che in termini relativi la crescita nel 2023 sia un po’ meno consistente. Ciononostante nel 2023 il PIL è cresciuto in termini assoluti di 43 miliardi in più rispetto alle previsioni. Questo dato, unito a quello dei due anni precedenti, è rilevante a livello statistico anche perché è un piccolo record: il PIL del 2023 «si è attestato a un livello per la prima volta superiore al massimo raggiunto prima della crisi finanziaria del 2008», scrive l’ISTAT. Il ricalcolo delle variazioni del PIL, insieme alle revisioni sull’entità della spesa pubblica adeguata all’inflazione, determina anche modifiche nel calcolo del deficit, che si rivela un po’ meno consistente del previsto ma comunque alto. In particolare, cala il deficit registrato sia nel 2022 (dall’8,6 all’8,1 per cento sul PIL), sia nel 2023 (dal 7,4 al 7,2 per cento sul PIL), proprio per effetto della maggiore crescita economica. Significa, in termini assoluti, che le varie amministrazioni pubbliche si sono indebitate per 161,5 miliardi nel 2022 e di 152,7 miliardi nel 2023. La revisione dell’ISTAT definisce, nel complesso, una situazione un po’ meno travagliata della nostra finanza pubblica, che però resta delicata: di conseguenza sarà particolarmente complicato per il governo definire il Piano Strutturale di Bilancio e la legge di bilancio per il 2025. La crescita di oltre 90 miliardi del PIL dell’ultimo triennio consentirà con ogni probabilità la revisione al ribasso del debito pubblico. Lo scorso aprile il governo lo aveva stimato al 137,8 per cento del PIL: è una cifra che supera i 2.900 miliardi di euro, secondo i calcoli effettuati da Banca d’Italia, e che verosimilmente nei prossimi mesi supererà i 3.000 miliardi. L’Italia ha il più alto debito pubblico in rapporto al PIL tra i Paesi sviluppati dopo il Giappone: è un grosso peso per l’economia nazionale e costituisce un disincentivo a investire in Italia per molti operatori di mercato. Ridurre questo debito, sia pur di poco, potrebbe aumentare la fiducia dei mercati finanziari cosiddetti verso l’Italia. D’altra parte il rapporto dell’ISTAT non consente in alcun modo al governo di aumentare la spesa pubblica per finanziare le misure su cui i partiti di maggioranza puntano di più a fini elettorali. Le nuove regole fiscali europee definite nel Patto di Stabilità e Crescita entrato in vigore lo scorso aprile, infatti, impongono politiche di riduzione del deficit e del debito molto severe, e su quelle la variazione della crescita degli ultimi tre anni avrà ripercussioni minime, se non nulle. L’Italia, avendo un debito pubblico superiore al 60 per cento, dovrà comunque impegnarsi per sette anni a partire dal 2025 a ridurlo di almeno un punto percentuale all’anno. Che sia del 137,8 per cento, o poco meno, non fa quindi differenza. E lo stesso vale per il deficit. La revisione dell’ISTAT porta il deficit del 2023 al 7,2 per cento del PIL, due decimi in meno rispetto alle precedenti stime: vuol dire che il ministero dell’Economia, nel definire il percorso di riduzione del deficit, partirà da una soglia lievemente più bassa, ma comunque significativamente più alta – la più alta tra i paesi che hanno l’euro – del limite previsto dai parametri europei, che è del 3 per cento del PIL. Essendo il deficit italiano ben superiore a questa soglia, il governo dovrà definire un percorso di riduzione costante e continuativa del deficit di mezzo punto percentuale all’anno fino al 2031 (ma ha già garantito alla Commissione che intende portarlo sotto la soglia del 3 per cento già a partire dal 2026). Non potranno esserci neanche scostamenti rispetto a un percorso già concordato a grandi linee con la Commissione sull’altro parametro fondamentale preso in esame dal nuovo Patto di Stabilità, la spesa primaria netta, cioè quella stimata senza tenere conto di alcuni fattori (gli interessi sul debito pubblico, le misure legate alla disoccupazione che variano di anno in anno, e altri provvedimenti straordinari). Considerando tutti questi parametri, di qui al 2031 l’Italia dovrà dunque ridurre l’indebitamento di 12-13 miliardi all’anno. Sono soldi che i vari governi dovranno trovare riducendo la spesa improduttiva, aumentando le tasse oppure stimolando la crescita economica. E la revisione dell’ISTAT non aiuta poi molto: vale una riduzione di appena qualche centinaio di milioni all’anno."
2,ilPost,2024-09-23,"I vestiti strampalati, assurdi e giocosi della Settimana della moda di Milano","Oggi, lunedì 23 settembre, si è conclusa la Settimana della moda di Milano, in cui importanti aziende italiane, ma non solo, hanno presentato le collezioni di abbigliamento da donna ready-to-wear (cioè gli abiti già confezionati che si vendono nei negozi) per la primavera ed estate del 2025 (c’era anche una minoranza di collezioni “co-ed”, con vestiti sia per la donna sia per l’uomo). Durante l’evento, iniziato martedì 17 settembre, ci sono state 56 sfilate e 74 presentazioni (alcuni marchi non sfilano ma mostrano gli abiti su grucce o modelle, e anche quelli che fanno le sfilate poi invitano giornalisti e clienti a guardare i vestiti da vicino nelle loro sedi o in showroom, i cosiddetti “re-see”). È difficile tirare le somme per così tante proposte, diverse per stile ma anche per importanza dei marchi, ma in generale questa Settimana di Milano è piaciuta e ha superato le aspettative di molti giornalisti di moda che nelle ultime stagioni si erano lamentati per la poca creatività e per lo scarso ricambio generazionale: le aziende che sfilano sono infatti quasi sempre le stesse e ce ne sono poche emergenti. Quest’anno, probabilmente perché organizzare una sfilata costa tanto, mancavano alcune di loro, come gli apprezzati Cormio e Vitelli; era assente anche Giorgio Armani che presenterà la sua collezione a New York il 17 ottobre, per l’apertura di un suo nuovo negozio in città. Il successo di questa edizione è legato soprattutto a una nuova visione della moda, che si era già affacciata negli ultimi anni ma che è diventata identitaria perché proposta in modo convincente da sempre più marchi. Dopo anni, i vestiti glamour, sexy, ispirati allo streetwear o conformisti come quelli del quiet luxury (capi senza tempo, dai materiali lussuosi e molto costosi) sono stati sostituiti dall’idea di vestirsi divertendosi con un particolare bizzarro: il rigore sartoriale della tradizione italiana è stato stravolto da tagli, tessuti e abbinamenti imprevedibili e sorprendenti, e ci si prova a salvare dalla noia e dal conformismo attraverso la dissonanza. Questo nuovo gusto è stato notato dai maggiori commentatori di moda: Tim Blanks ha scritto su Business of Fashion che c’è stata una «parata di meraviglie» e ha definito la moda di Milano «un mondo pieno di cose stupefacenti», mentre Vanessa Friedman ha notato sul New York Times che le sfilate migliori sono riuscite a tradurre in un look «la natura confusionaria e bizzarra di questo momento globale», come hanno fatto per esempio Prada, Bottega Veneta, Marni, Diesel e Bally. Di seguito abbiamo raccolto le sfilate più interessanti e di cui si è parlato di più, indipendentemente dalla bellezza degli abiti su cui ogni critico di moda o semplice osservatore ha la sua personale opinione. Prada
A Milano le collezioni più interessanti sono sempre quelle di Prada, che dall’aprile 2020 sono disegnate dalla direttrice creativa Miuccia Prada insieme allo stilista belga Raf Simons. Questa è stata una delle più apprezzate dalla stampa degli ultimi anni: l’idea era opporsi all’uniformità e prevedibilità di un mondo dominato dagli algoritmi dei social network e dalle microtendenze che durano poche settimane (i cosiddetti -core). Per farlo bisogna essere imprevedibili ed estremamente personali con accostamenti strambi che cozzano tra loro, come un cappotto portato su un costume da bagno intero o una giacca a vento gialla su un vestito di specchietti e paillettes d’argento. Così anziché far ruotare la collezione attorno a 3-4 idee, come si fa di solito, Prada ha proposto 49 look completamente diversi l’uno dall’altro, spesso ispirandosi al suo stesso archivio: le scarpe, per esempio, erano tutte una rivisitazione di un modello precedente. È stata una dichiarazione di anticonformismo e anti-moda: Vogue l’ha definita la sfilata di Prada «più stramba da anni», Friedman ha scritto che «è stato un manifesto contro le tendenze fatto dalla stilista che ha generato più tendenze di chiunque a Milano: è selvaggia e ironica» e anche la famosa critica di moda Suzy Menkes ha parlato di un «momento selvaggio, meraviglioso e scomodo». Bottega Veneta
Da quando, nel 2021, il franco-belga Matthieu Blazy è il direttore creativo di Bottega Veneta, le sfilate del marchio sono diventate «il momento che tutti aspettano» a Milano, come le ha definite Menkes. Uniscono raffinatezza, sperimentazione nei materiali e nelle lavorazioni e un gusto per l’imprevedibile: Blazy ha creato un nuovo canone di bellezza nel mondo del lusso, e anche l’ultima sfilata è stata tra le più apprezzate della Settimana di Milano. Era ispirata al modo in cui i bambini giocano a vestirsi da adulti, pasticciando in modo libero e sconclusionato con gli abiti dei genitori, e celebrava anche il caos della vita di ogni giorno, da affrontare con spensieratezza e spirito avventuroso senza cercare di controllare tutto ma arrendendosi agli imprevisti: c’erano completi troppo grandi, vestiti sgualciti, pantaloni con una sola gamba abbinati a una gonna, modelle e modelli elegantissimi con le buste della spesa in mano, spille di rana (un simbolo di metamorfosi) e coniglietti porta fortuna. Secondo Menkes la sfilata è stata «divertente, colorata, piacevole, intelligente, con cose facili da indossare: quello che uno sogna per una collezione di moda moderna», dove vestirsi diventa «un gesto di libertà», ha scritto Blanks. Bally
Il direttore creativo italiano Simone Bellotti ha presentato la sua terza collezione da donna per il marchio svizzero Bally, confermandolo come il più interessante marchio emergente a Milano (non perché sia recente, esiste dal 1851, ma perché prima non era particolarmente rilevante). Già con la sua prima collezione era riuscito ad aggiornare la proverbiale eleganza milanese rendendola contemporanea; questa è stata più sperimentale e ispirata al lavoro dell’artista tedesco Hugo Ball, che nel 1916 fondò a Zurigo il dadaismo (il movimento d’avanguardia che ispirò il surrealismo). Bellotti ha detto di aver cercato un equilibrio tra il rigore svizzero e il rigoglio di elementi naturali come i funghi, le rocce e i fiori delle Alpi svizzere. Friedman l’ha definita una «collezione che esplora realmente il fascino di una nuova silhouette, che sa evocare la paura per l’ignoto che incombe e che offre una corazza all’altezza». Il gruppo OTB: Marni, Jil Sander e Diesel
Quando lo scorso gennaio fu presentata a Parigi la collezione haute couture (alta moda) del marchio Maison Margiela disegnata dall’inglese John Galliano divenne chiaro a chi si occupa di moda che in Italia si era affermato un nuovo gruppo di moda di lusso: Only the Brave (OTB) di Renzo Rosso. Oltre a Margiela, OTB possiede anche tre marchi che hanno appena sfilato a Milano: Marni, Jil Sander e Diesel, che Rosso fondò nel 1978. Rispetto ad altri grossi gruppi, OTB ha scelto con cura i direttori creativi e ha lasciato loro il tempo di lavorare e sperimentare, indipendentemente dai risultati economici immediati. In questo modo le aziende sono cresciute e si sono imposte con una propria identità, lontana dalla tendenza dominante di moda lussuosa e rassicurante, e con uno stile massimalista, originale e sopra le righe. Negli ultimi anni Marni ha fatto un salto di qualità e si è posizionato come un marchio stravagante e sperimentale. Questa sfilata è stata più sartoriale e contenuta, ha convinto molto alcuni e meno altri – Friedman l’ha definita una «collezione trionfante» e una «sfilata fantastica» mentre il critico italiano Andrea Batilla l’ha trovata più borghese del solito. Diesel, che da quattro anni è guidata dal belga Glenn Martens, organizza sempre sfilate spettacolari incentrate sull’uso del denim. Modelli e modelle avevano sguardi dilatati (grazie alle lenti a contatto) per sembrare degli alieni: «appaiono normali, non troppo pazzi, ma non riescono a nascondersi così i loro occhi esplodono», ha spiegato Martens. Hanno sfilato su una passerella ricoperta da 1.500 chili di scarti dalla produzione del denim per ricordare l’impegno dell’azienda per la sostenibilità ambientale: negli ultimi quattro anni l’utilizzo di denim rigenerato, cotone organico e riciclato è passato dal 3 al 57 per cento. Sunnei
È un altro marchio milanese che rapidamente si è fatto strada anche grazie alle sfilate concettuali e irriverenti, tanto che Cathy Horyn, tra le critiche di moda più stimate, lo ha definito «il più originale dopo Prada a Milano». Per celebrare i suoi dieci anni, i fondatori Simone Rizzo e Loris Messina hanno selezionato un cast di modelle e modelli non professionisti dai 60 anni in su, una scelta rischiosa anche in questi anni in cui molti marchi inseriscono in passerella ex supermodelle o celebrità non più adolescenti. Sunnei ha mostrato la bellezza e l’eleganza di corpi pieni di rughe e non sempre tonici e, anche se resterà un caso probabilmente isolato, ha ricordato che la moda è per tutti e che può crescere come chi la disegna e il pubblico che la indossa. Inoltre, sempre secondo Horyn, Sunnei è stato l’unico marchio a «cogliere lo spirito dell’estate» mentre gli altri «non sono riusciti a disegnare vestiti estivi e hanno sentito la necessità o la pressione di “elevare” qualsiasi cosa». Gucci
È stata la terza sfilata di abbigliamento da donna del direttore creativo Sabato De Sarno e i critici l’hanno considerata la sua migliore finora. Le precedenti non avevano convinto molto, per alcuni erano troppo commerciali e avevano un’identità poco chiara; questa è sembrata più risolta e ha proposto abiti sexy, con molta pelle, lingerie e ispirati agli anni Sessanta. Ha ribadito l’idea di moda di De Sarno, che non è offrire un’idea di mondo ma vestiti che la gente ha voglia di indossare, e forse per questo non è piaciuta a critici che cercano nella moda un commento al presente come per esempio Friedman, mentre ha convinto altri per la bellezza dei capi. C’erano molti accessori – il noto modello di borsa Bamboo, scarpe, gioielli, foulard, occhiali – con cui Gucci punta a rimpolpare le vendite un po’ in difficoltà, e molti cappotti, probabilmente il capo che De Sarno è più bravo a disegnare. La sfilata si è conclusa con le modelle che sorridevano, ballavano e cantavano sulla colonna sonora di Non voglio mica la luna della cantante Fiordaliso, trasmettendo anche così il messaggio gioioso e vitale della Gucci di De Sarno. Altre cose interessanti
La collezione di Maccapani, il marchio fondato un anno fa da Margherita Missoni, è stata presentata in una palazzina, immaginando un mondo in cui un gruppo di amiche trentenni si ritira a vivere insieme, dipingendo, ascoltando musica, facendo puzzle e leggendo pigramente libri a letto. I vestiti sono pensati per affrontare la vita di ogni giorno, dal portare i figli a scuola ad andare a una cena elegante, e sono comodi e con tessuti fatti in Italia. Le scarpe e le borse sono state scovate da Missoni su eBay all’interno di una collaborazione: il sito ospiterà anche una sezione curata da Missoni con oggetti e accessori vintage trovati su eBay. Il marchio sta crescendo velocemente e ha ricevuto anche un investimento da Marco Bizzarri, l’ex amministratore delegato che contribuì a rilanciare Gucci scegliendo come direttore creativo Alessandro Michele nel 2015. È piaciuto come sempre il lavoro di Marco Rambaldi, con modelle e modelli dai corpi reali e ben lontani dai canoni estetici dominanti (cioè donne altissime, magrissime, spesso caucasiche). Ha sorpreso la collezione di Versace, non sexy e provocatoria come al solito, ma ispirata agli anni Settanta e in particolare alla collezione per l’estate 1997 di Versus, la linea disegnata da Donatella Versace, anche se a molti ha ricordato i motivi di Missoni. Ferragamo ha proposto una collezione ispirata alla danza classica (il balletcore, una tendenza che sui social ha successo da un po’) con molte scarpe che si legano alla caviglia con nastri di seta e grandi borse che ricordano i borsoni con cui le ballerine vanno a lezione. Dolce & Gabbana ha disegnato una collezione ispirata alla popstar Madonna, presente tra il pubblico, e ha riproposto il famoso reggiseno a cono inventato per lei dallo stilista francese Jean-Paul Gaultier. Il direttore creativo di Roberto Cavalli, Fausto Puglisi, ha ricordato il fondatore dell’azienda, morto ad aprile, e ha chiuso la sfilata con sette supermodelle a lui care (Mariacarla Boscono, Alek Wek, Isabeli Fontana, Natasha Poly, Joan Smalls, Karen Elson ed Eva Herzigova) che indossavano vestiti degli anni Duemila e che hanno invitato a unirsi a loro l’ex seconda moglie di Cavalli, Eva Düringer. Fendi, infine, ha festeggiato i suoi 100 anni con una collezione che ha reso omaggio all’archivio e agli anni Venti, in cui il marchio fu fondato, e agli anni Novanta, quelli del grande successo commerciale. Le modelle sfilavano su una colonna sonora in cui Silvia Venturini Fendi, direttrice creativa della linea maschile e degli accessori, parla di moda con la madre Anna, figlia di Adele, che aprì il primo negozio Fendi a Roma, nel 1925. I gioielli sono stati disegnati da Delfina, figlia di Silvia, mentre le borse, come sempre, da Silvia, l’inventrice del famoso modello Baguette. Ad alcuni critici la sfilata è piaciuta, altri invece l’hanno ritenuta troppo simile allo stile di Miu Miu, il marchio per le ragazze disegnato da Miuccia Prada. Un po’ di foto dalle sfilate più interessanti, anche per la presenza di personaggi famosi"
3,ilPost,2024-09-23,Il curioso successo dei “Teenage Dream Party”,"Domenica sera al Fabrique di Milano più di tremila persone, in larghissima parte ragazzi e ragazze tra i venti e i trent’anni, hanno partecipato a un “Teenage Dream Party”, un format che nell’ultimo anno e mezzo ha avuto un ottimo successo grazie al passaparola e a un’efficace comunicazione sui social, e il cui ingresso costa una ventina di euro. Stabilire con precisione cosa sia un Teenage Dream Party non è facilissimo. Gli organizzatori lo definiscono una festa «in cui tutti a un certo punto iniziano a cantare le canzoni di High School Musical», un film del 2006 andato in onda su Disney Channel e che ebbe un’enorme popolarità tra gli adolescenti del tempo, e il cui immaginario è in effetti molto radicato nell’estetica dell’evento. Per esempio, negli stand all’ingresso è possibile acquistare canotte da basket dei Wildcats (la squadra di basket in cui gioca Troy Bolton, il protagonista del film, interpretato da Zac Efron), spillette e sciarpe dedicate ai personaggi del film e magliette con citazioni create apposta per l’occasione. Una delle più ambite è quella con la scritta «Zac Efron is my crush since 2006» (Zac Efron è la mia cotta dal 2006). Ma le canzoni di High School Musical rappresentano solo una parte della scaletta, che in realtà tiene insieme molte cose. Alle persone che partecipano a un Teenage Dream Party capita infatti di ballare un po’ di tutto: tormentoni pop di cantanti che andavano per la maggiore negli anni Dieci (Pitbull, Don Omar, Michel Teló e così via), sigle di serie televisive italiane (I Cesaroni, Un medico in famiglia), canzoni di classici Disney come Il re leone, La sirenetta, Hercules e Tarzan e serie tv adolescenziali che ebbero successo tra le persone cresciute nello scorso decennio, come Hannah Montana, Il mondo di Patty, I maghi di Waverly e così via. Sul palco sono sempre presenti un corpo di ballo e un vocalist che hanno il compito di coinvolgere il pubblico con sketch comici ed esortazioni, o semplicemente suggerendo movenze da imitare. Insomma, a differenza di quanto accade nei revival, in cui viene suonata la musica simbolo di un particolare decennio, il Teenage Dream Party è più anarchico e non segue un tema unico di riferimento. È un evento che fa leva sulla nostalgia, sul desiderio di rivivere collettivamente un certo tipo di immaginario e sulla possibilità di rivivere la propria infanzia per un paio d’ore, ma in cui alla fine può essere inserita qualsiasi variabile. «Siamo cresciuti con le canzoni di Disney Channel e le sigle dei cartoni, ma ora abbiamo trent’anni. Quando le ascoltiamo lo facciamo spesso da soli, e con una grande malinconia. Qui invece l’atmosfera è diversa: siamo circondati da persone per cui cantare a squarciagola le canzoni di High School Musical è perfettamente normale», racconta Andrea, che ad agosto assieme allo stesso gruppo di amici aveva già partecipato a un Teenage Dream Party a Cinquale, in Versilia. Alessandra invece dice che ama partecipare a queste feste insieme alle sue sorelle «perché possiamo ballare sulle canzoni di Il mondo di Patty senza preoccuparci troppo di ciò che pensa la gente: in altri contesti saremmo considerate delle aliene». Ci sono anche persone che vanno a un Teenage Dream Party per pura curiosità. Matteo per esempio ha quarant’anni, e sostiene di essere «fuori target». Ha deciso di andare al Fabrique «per capire il motivo di tutto questo successo». Dal suo punto di vista, il Teenage Dream Party ricorda «una specie di versione della “baby dance” che viene fatta ballare ai bambini nei villaggi turistici, ma per adulti». Il Teenage Dream Party è stato creato da Valentina Savi, una grafica di Livorno. Racconta di avere avuto l’idea nel 2022, ispirandosi a una sua «festa di compleanno a tema Frozen, un cartone da cui sono ossessionata». Dopo aver pubblicato alcuni video di quel compleanno sulla sua pagina Instagram, Savi ha «ricevuto dei riscontri molto positivi» e ha deciso di fare le cose più in grande. «Ho pensato che una festa del genere potesse coinvolgere qualcosa di più di un gruppo di amici», racconta. Secondo Savi, la definizione più calzante di questo evento è «un musical in playback, e dall’anima orgogliosamente amatoriale», e «definirlo un revival ha senso fino a un certo punto. Le canzoni della Disney e High School Musical sono sempre presenti e, in un certo senso, sono diventati degli elementi “identitari”. La scaletta però può contenere di tutto. Per esempio, nelle ultime feste abbiamo inserito le canzoni di Olivia Rodrigo e Taylor Swift». L’obiettivo, dice Savi, non è quello di creare «un’atmosfera nostalgica, ma un mood [stato d’animo] che prescinde dalle scelte musicali». L’altro elemento che contraddistingue il Teenage Dream Party è l’amatorialità: le persone che salgono sul palco non sono ballerini o cantanti di professione, e secondo Savi questa caratteristica «rende la festa ancora più coinvolgente e azzera le differenze tra chi sta sullo stage e chi fa parte della platea: se avessimo assunto un corpo di ballo professionale, probabilmente saremmo risultati poco autentici e poco in linea con lo spirito dell’evento». La prima edizione è stata organizzata nel gennaio dello scorso anno al The Cage, un famoso locale di musica dal vivo di Livorno. «Abbiamo fatto il tutto esaurito nella prima data, e all’inizio siamo rimasti spiazzati: pensavamo che sarebbe stata una festa locale, e invece la maggior parte delle persone non era neppure di Livorno. Non eravamo pronti per una mobilitazione così grande, anche perché non viviamo in una città turistica». Dopo il successo di quell’esperimento, Savi ha deciso di replicare l’evento e di portarlo in altri locali italiani. Inizialmente lo ha pubblicizzato tramite la sua pagina Instagram: «ho sfruttato il mio piccolo capitale di partenza, circa 50mila follower. I numeri sono cresciuti da subito, anche grazie al passaparola delle persone che avevano partecipato al The Cage». Attualmente la pagina ufficiale dell’evento ha più di 200mila iscritti. Negli ultimi mesi lo spettacolo è stato arricchito da alcune novità, come il pre-show di Andrea Bertè, un cantante con un discreto seguito su Instagram, e la presenza di ospiti speciali. «Si tratta quasi sempre di persone che hanno a che fare con il mondo che proviamo a evocare», dice Savi. Per esempio, hanno partecipato al Teenage Dream Party organizzato a Rho lo scorso giugno Brenda Asnicar e Laura Esquivel, le due attrici più famose di Il mondo di Patty, popolare serie tv argentina prodotta da Disney Channel tra il 2008 e il 2010. In poco più di un anno e mezzo, i Teenage Dream Party sono diventati eventi frequentissimi: la scorsa estate ne sono stati organizzati 50, esaurendo sempre i posti disponibili. Savi e il suo staff stanno cercando anche di esportare il format all’estero. «Abbiamo organizzato due eventi ad Amsterdam e Londra: la risposta è stata ottima, soprattutto da parte delle comunità italiane residenti in quelle città»."
4,ilPost,2024-09-23,Reform UK sta provando a diventare un partito vero,"Lo scorso fine settimana a Birmingham c’è stata la convention di Reform UK, il più recente e fin qui di maggior successo partito populista guidato da Nigel Farage. Farage ha fatto approvare un nuovo statuto che, pur lasciandogli la leadership e il controllo di Reform UK, ne modifica significativamente l’assetto, rendendolo più simile a quello dei partiti britannici tradizionali, Laburisti e Conservatori. Questo passaggio, secondo Farage, costituisce l’«ingresso nell’età adulta» per Reform UK, che ora cercherà di darsi una struttura più organizzata e soprattutto di radicarsi a livello locale. In sintesi, Farage vuole che Reform UK non abbia gli stessi limiti del Partito per l’Indipendenza del Regno Unito (UKIP), che negli anni prese milioni di voti e fu determinante per Brexit ma si distinse per una classe dirigente estremista e perlopiù impresentabile, senza mai riuscire a fare il salto di qualità ed evolversi. Reform UK non si distanzia granché dall’ideologia dello UKIP, ed è stato evidente durante la convention, ma ha due cose che quel partito non ha mai avuto: maggiori risorse economiche e uno spazio politico da riempire, dovuto principalmente al momento di debolezza che stanno attraversando i Conservatori. A Birmingham Farage ha insistito sulla necessità di «professionalizzare e democratizzare il partito». Il nuovo statuto dovrebbe servire proprio a questo, anche se il primo aspetto prevale sul secondo. Farage ha parlato di «cedere il controllo ai membri», che sono diventati più di 80mila: un numero di tesserati superiore a quello dei Verdi e molto vicino a quello dei Libdem, considerati da decenni il terzo partito del bipolarismo britannico. Il precedente assetto di Reform UK era simile a quello di una start-up, con la maggioranza delle quote detenute dallo stesso Farage (60 per cento) e le restanti da Richard Tice, uno dei cinque deputati fatti eleggere a luglio. Con il nuovo statuto, Farage e Tice non saranno più i proprietari e il partito diventerà un’organizzazione senza scopo di lucro. Gli iscritti eleggeranno un comitato direttivo, ma i media britannici hanno notato che il loro potere effettivo sarà scarso: potranno votare per sfiduciare il leader (cioè Farage) solo se la mozione sarà prima stata sostenuta da metà dei tesserati o da 50 deputati (come detto, oggi Reform UK ne ha cinque). È prevista una soglia diversa – pari a metà del gruppo parlamentare – solo qualora il partito avesse più di 100 deputati. Anche in questo caso, i tesserati non potrebbero sfiduciare direttamente il leader: la mozione si tradurrebbe in una richiesta al direttivo di destituirlo. I cinque seggi alla Camera dei Comuni, la camera bassa britannica, comunque hanno consentito a Reform UK di accedere a circa 376mila sterline (quasi 450mila euro) dei fondi pubblici erogati ogni anno ai partiti che hanno almeno un deputato. Anche grazie a queste risorse, il partito sta assumendo dirigenti regionali e funzionari a cui affidare una selezione dei candidati più rigorosa: uno di loro è Jack Aaron, un ex candidato di cui si parlò molto per un post ambiguo su Adolf Hitler. Farage ha anche detto che sono state già aperte o apriranno a breve sedi locali in 266 collegi elettorali, su 650 totali. Nonostante le ambizioni da grande partito, questa prima convention ha avuto un programma poco convenzionale, senza i moltissimi panel ed eventi laterali che caratterizzano quelle di Laburisti (in corso a Liverpool fino a mercoledì) e Conservatori (a Birmingham dal 29 settembre al 2 ottobre). Di fatto, è stato notato da un inviato del Times, la mattina non c’erano interventi rilevanti, i discorsi dei leader si sono concentrati al pomeriggio, poi brindisi e feste dalle 17 in poi. Diversi interventi dal palco hanno avuto toni xenofobi, quando non sono state citate direttamente teorie del complotto care all’estrema destra. Per esempio, il deputato Rupert Lowe ha sostenuto che durante la pandemia il governo abbia «inflitto un vaccino sperimentale a milioni di persone». Su questo, secondo BBC News, Reform UK rischia di ereditare uno dei problemi dello UKIP: «un esercito di sostenitori entusiasta ma spesso indisciplinato e candidati con l’abitudine di dire sui social media cose razziste o semplicemente bizzarre». La cosa si è vista sull’immigrazione, uno dei temi su cui il partito ha puntato di più. Farage, che aveva passato la campagna elettorale a parlare di «invasione» e «D-Day al contrario», ha provato a correggere un po’ il tiro: «Non ci importa il colore della pelle, ma che [le persone migranti] condividano i valori di questo paese». Prima di lui Tice aveva parlato invece della «necessità di salvare il paese», mentre il segretario del partito Zia Yusuf, che è figlio di immigrati dallo Sri Lanka, diceva che «i valori britannici sono sotto attacco». Anche secondo la rivista New Statesman, Reform UK è a un bivio: «Il suo personale si è lasciato alle spalle il dilettantismo che affliggeva lo UKIP. Ha soldi e ha una strategia imprenditoriale da parte del segretario Yusuf […]. Comunque, anche se in crescita [nei consensi], le sue idee pigre e riciclate dovranno crescere insieme con il partito se vorrà mai provare ad adempiere all’imperativo nel suo nome» (di riformare il Regno Unito). Farage ha detto ironicamente che Reform UK dovrebbe ispirarsi ai Libdem per radicarsi nel paese e soprattutto attrarre donazioni: tra aprile e giugno ha ricevuto solo 2,6 milioni di sterline (più di 3 milioni di euro), un decimo di quanto hanno preso i Laburisti. I suoi partiti precedenti – lo UKIP e il Brexit Party – erano molto forti in Inghilterra, ma poco nelle altre nazioni che formano il Regno Unito. Il prossimo passo, secondo i media, sarà cercare di investire in Galles e in Scozia, dove per ragioni diverse Reform UK potrebbe andare bene. In entrambe le nazioni si vota nel 2026. Nel frattempo, Farage dovrà anche convincere gli elettori di aver preso seriamente il suo lavoro da deputato: è stato criticato perché è già andato tre volte negli Stati Uniti, a sostenere la campagna del suo amico Donald Trump, ma non si è fatto vedere tanto spesso a Clacton, il collegio che rappresenta alla Camera dei Comuni.         "
5,ilPost,2024-09-23,In un paio di giorni il referendum sulla cittadinanza ha ottenuto moltissime firme,"Nel weekend migliaia di persone hanno partecipato alla raccolta firme per indire il referendum sulla cittadinanza proposto all’inizio del mese dal deputato Riccardo Magi, del partito progressista +Europa, a cui poi si sono aggiunti diversi altri partiti e associazioni. Nel giro di pochi giorni le firme sono passate da decine di migliaia a più di 300mila per via di una grande mobilitazione online, alimentata anche da vari personaggi famosi che ne hanno parlato. Perché il referendum possa essere indetto, bisogna raggiungere le 500mila firme entro il 30 settembre. L’argomento della cittadinanza è diventato particolarmente attuale dopo le Olimpiadi di Parigi, dove la celebrità di molti atleti di origini non italiane aveva riportato nelle discussioni politiche e pubbliche il tema di come persone nate in Italia da genitori di origini straniere o che hanno vissuto in Italia molti anni della propria vita fatichino a essere ufficialmente riconosciute come italiane. L’Italia infatti è uno dei paesi europei con i requisiti più severi per ottenere la cittadinanza: da tempo si parla di cambiarli, ma senza successo. L’obiettivo del referendum è di ridurre da 10 a 5 gli anni di residenza legale necessari per poter avanzare la richiesta di cittadinanza: una volta ottenuta, questa potrebbe essere trasmessa ai figli minorenni. Coinvolgerebbe complessivamente 2,5 milioni di persone in Italia. Il referendum in questione sarebbe abrogativo, cioè chiederebbe ai votanti di esprimersi sulla possibilità di cancellare una legge o alcuni commi. In questo caso si propone di intervenire su alcune parti dell’ultima legge italiana sulla cittadinanza, introdotta nel 1992, e cioè su quella relativa alla modalità di acquisizione per naturalizzazione: attualmente può essere concessa solo alla maggiore età e dopo dieci anni di residenza “legale e ininterrotta” sul territorio nazionale. Oltre a questa modalità la legge ne prevede altre due, che non sarebbero però toccate dall’esito del referendum: quella per cui la cittadinanza viene concessa a una persona straniera che ne sposi una italiana, dopo una residenza di due anni dal matrimonio; e quella per nascita, per cui si è cittadini italiani se si nasce da padre o madre che siano già cittadini italiani. Questa legge è da tempo considerata carente soprattutto per gli effetti che ha sui figli nati in Italia da persone straniere, o che hanno vissuto qui per gran parte della loro vita: le procedure non solo sono lunghe, ma escludono per molti anni dalla cittadinanza e dai suoi benefici decine di migliaia di bambini e ragazzi nati e cresciuti in Italia legando la loro condizione a quella dei genitori che, nel frattempo, può subire delle modifiche. In passato il centrosinistra aveva già presentato varie proposte di legge in parlamento per modificare i meccanismi di accesso, ma tutti i tentativi sono falliti. I partiti al governo ora si sono sempre detti contrari a concedere più facilmente la cittadinanza. Proprio per l’impossibilità di far passare una legge del genere in parlamento, +Europa ha deciso di tentare la procedura del referendum: per legge in Italia le richieste per indire un referendum nell’anno successivo devono essere depositate entro il 30 settembre di ogni anno, accompagnate da almeno 500mila firme raccolte tra i cittadini. Queste devono essere sottoposte a un controllo di regolarità formale da parte della Corte di Cassazione e poi la richiesta di referendum passa alla Corte Costituzionale, che entro il prossimo febbraio dovrà stabilire se il quesito referendario è ammissibile e ben formulato: se è così il referendum potrà essere fissato in una data tra aprile e giugno 2025. La risonanza di questa raccolta firme è stata abbastanza eccezionale, e in venti giorni si sono raggiunti quasi due terzi di quelle necessarie a indire il referendum. Questo perché, oltre ai politici, la stanno promuovendo anche molti personaggi in vista e con un grande seguito, dall’allenatore della nazionale italiana di pallavolo Julio Velasco al fumettista Zerocalcare, dallo scrittore Roberto Saviano allo storico Alessandro Barbero. Hanno probabilmente un ruolo anche le più agevoli modalità di presentare le firme. Da luglio è infatti attiva la piattaforma pubblica per la raccolta delle firme digitali per i referendum, che ha agevolato ulteriormente le procedure. Si possono raccogliere firme online già dal 2021, ma prima era necessario che i comitati organizzatori pagassero quasi 1,50 euro per far certificare ogni firma digitale: con la piattaforma pubblica questo procedimento è ora gratuito. Il sito raccoglie oltretutto tutte le raccolte firme in corso: a questa pagina si trova quella per il referendum sulla cittadinanza, e per autenticarsi è necessario lo SPID o la carta d’identità elettronica. In alternativa si può sempre firmare fisicamente ai banchetti che si trovano in giro per le città, modalità per cui basta un documento d’identità."
6,ilPost,2024-09-23,Il nuovo governo francese non rispecchia il risultato delle ultime elezioni,"Sabato sera è stato infine nominato il nuovo governo francese guidato dal primo ministro Michel Barnier, formato da 39 ministri e segretari di Stato. Il governo è molto più a destra di quanto il presidente Emmanuel Macron avesse promesso quando parlava della necessità di arginare l’ascesa dell’estrema destra e chiedeva di creare un “fronte Repubblicano” con le altre forze politiche del paese. Questo aspetto è molto commentato oggi dai giornali nazionali, che criticano Macron per non avere nominato un governo che rispettasse l’esito delle elezioni legislative dello scorso luglio, vinte dal Nuovo Fronte Popolare (coalizione di forze di sinistra), e di avere permesso al Rassemblement National di Marine Le Pen (destra radicale) di stare in una posizione di forza. Tra le altre cose, il politologo francese Vincent Martigny ha detto a Le Monde che è un governo che proviene dal passato e che rappresenta la «vecchia Francia».  Il nuovo primo ministro francese è Michel Barnier, ex capo dei negoziatori europei per Brexit e che durante le primarie presidenziali del 2022 espresse opinioni molto contrarie all’immigrazione. Barnier fa parte del partito di destra dei Repubblicani, che nel nuovo governo ha ottenuto dieci ministeri, compresi quelli importanti dell’Interno, dell’Agricoltura e dei Territori d’oltremare. Il profilo dei Repubblicani, dice Le Monde, «sta resuscitando la cosiddetta destra “fillonista”» che prende il nome dall’ex primo ministro di Nicolas Sarkozy, François Fillon, candidato senza successo alle elezioni presidenziali del 2017. È una destra cattolica e conservatrice, incarnata dal nuovo ministro dell’Interno Bruno Retailleau, capogruppo dei Repubblicani al Senato e noto per le sue posizioni rigide sull’immigrazione e i diritti civili. Nel luglio del 2023, a proposito dei giovani con origini migranti, Retailleau si diceva preoccupato di una «regressione» della Francia «verso le origini etniche» delle popolazioni di migranti; nel febbraio del 2022 fece propria l’espressione xenofoba dell’estrema destra «Français de papier» («Francesi sulla carta») per parlare dei cittadini naturalizzati francesi in contrapposizione con coloro che sarebbero i «veri» francesi, i «francesi d’origine». Diversi esponenti del nuovo governo sono poi apertamente schierati contro i diritti delle persone LGBT o delle donne: difendono dunque la cosiddetta «famiglia tradizionale» e sono contrari al matrimonio tra persone dello stesso sesso. Laurence Garnier (nuova segretaria di Stato responsabile del Consumo), ad esempio, fa parte della Manif pour tous, movimento contrario all’estensione del matrimonio civile alle coppie omosessuali, ha votato contro la criminalizzazione delle terapie di conversione (pratiche ampiamente screditate dalla comunità scientifica che pretendono di “curare” l’orientamento sessuale delle persone non eterosessuali) e contro l’inserimento del diritto all’aborto nella Costituzione. L’ala sinistra di Renaissance, il partito di Macron, ha perso invece molta influenza, perché nel nuovo governo siedono rappresentanti dell’area macronista che provengono soprattutto dai Repubblicani. «Alla fine ci ritroveremo con un governo dell’UMP» ha riassunto il politologo Vincent Martigny facendo riferimento all’Unione per un Movimento Popolare di Nicolas Sarkozy di cui i Repubblicani sono gli eredi, aggiungendo: «È come se la politica avesse fatto un passo indietro. È come se nel 2012 avessimo immerso la questione dei diritti nella formalina e l’avessimo resuscitata oggi». Un’altra questione molto discussa in questi giorni riguarda il fatto che il governo non rispecchia appunto il risultato delle elezioni: né i Repubblicani né il campo presidenziale, che ora governeranno insieme, avevano vinto le elezioni legislative del 7 luglio. Dopo il voto, la sinistra aveva chiesto a Macron di nominare un primo ministro che venisse dal suo schieramento, ma Macron si era detto da subito contrario. Per certi versi la scelta di Macron non è stata comunque sorprendente. Da tempo infatti il presidente si era spostato a destra, sostituendo i ministri tecnici provenienti per lo più dalla società civile, che lui stesso aveva nominato dopo la campagna presidenziale del 2016, con personalità politiche provenienti o vicine alla destra. Il nuovo governo dipende dal fatto che il Rassemblement National non si unirà a mozioni di sfiducia presentate dalla sinistra, che quindi non avranno voti sufficienti per passare. La sinistra ha definito la nomina di Barnier come una mossa fatta «con il permesso e forse su suggerimento del Rassemblement National», e qualche giorno fa il principale quotidiano di sinistra francese, Libération, aveva messo in copertina una foto di Barnier con la scritta: «Approvato da Marine Le Pen». Nonostante il presidente di Rassemblement National, Jordan Bardella, abbia detto che il nuovo governo Barnier «segna il ritorno del macronismo» e «non ha futuro», il suo partito ha accolto positivamente la nomina (in più occasioni Barnier aveva detto di «rispettare» le idee del Rassemblement National). Marine Le Pen, ex presidente del partito, si è invece sbilanciata, definendo Barnier «una persona rispettosa delle diverse forze politiche» che non ha «mai ostracizzato» il suo partito. Marine Le Pen, futura candidata alle presidenziali, intende dunque approfittare di questo ruolo senza precedenti all’interno dell’Assemblea Nazionale per aumentare la pressione sul nuovo governo che, a sua volta, dovrà promuovere misure apprezzate se non esplicitamente promosse dall’estrema destra, per restare in piedi. Questa situazione potrebbe essere sfruttata dal Rassemblement National anche per proseguire nella sua operazione di “normalizzazione” dell’immagine del partito, rendendola più rassicurante e credibile. È opinione diffusa che Marine Le Pen appoggerà il nuovo governo finché lo riterrà utile. L’unico rischio che il Rassemblement National corre è quello di apparire come alleato di un esecutivo composto da partiti a cui finora si è sempre opposto. Ma all’interno del partito non sembrano esserci preoccupazioni, in tal senso. C’è poi un precedente che potrebbe giocare a favore di RN: la contestata e dura riforma dell’immigrazione del 2023 presentata da Macron e votata da tutti i partiti di destra, compreso RN. In quel caso RN non solo aveva intravisto il possibile avvicinamento di alcuni dei suoi oppositori alle proprie posizioni più radicali, ma si era anche reso conto che la scelta di votare una legge proposta da Macron non era stata interpretata dai propri elettori in modo negativo: non era stata letta come l’offerta di una “stampella” al governo, ma come una vittoria strappata a quello stesso governo."
7,ilPost,2024-09-23,Unicredit vuole prendersi la banca tedesca Commerzbank,"Lunedì Unicredit, la seconda banca italiana, ha annunciato di aver sottoscritto in borsa l’11,5 per cento delle azioni di Commerzbank, una delle più grandi banche tedesche e sua diretta concorrente sul mercato europeo. La sottoscrizione è un impegno ad acquistare quelle azioni, che sono state bloccate: Unicredit ha precisato che l’acquisto sarà finalizzato solo al momento dell’approvazione da parte delle autorità europee competenti delle questioni finanziarie e di concorrenza, a cui ha chiesto la possibilità di arrivare fino al 29,9 per cento del capitale di Commerzbank. Solo due settimane fa Unicredit aveva comprato già un primo 9 per cento delle azioni, e con quest’ultima mossa arriverebbe a detenere quasi il 21 per cento del capitale della banca tedesca, diventandone prima azionista: è una quota che con i valori odierni di borsa vale circa 3,9 miliardi di euro. È un’operazione molto rilevante per il mercato bancario europeo, che coinvolge due tra le più grandi banche del continente e oltre centomila posti di lavoro: va inserita nell’ambito della crescente necessità di consolidamento da parte del settore, che prevede la creazione di gruppi sempre più grandi per competere sui mercati finanziari internazionali (è quello che i giornali italiani chiamano il “risiko bancario”). La decisione di Unicredit tra l’altro è in contrasto con il governo tedesco, che da giorni esprime nervosismo per l’espansione apertamente ostile del gruppo italiano nel settore bancario della Germania. Il governo tedesco è infatti direttamente coinvolto nell’operazione: Unicredit aveva ottenuto parte del primo pacchetto proprio grazie alla vendita di una parte della partecipazione del governo tedesco in Commerzbank, che ne era primo azionista con il 16 per cento. Lo Stato tedesco è nel capitale della banca dai tempi della crisi finanziaria del 2008/2009, quando intervenne per salvarla: da allora sta gradualmente vendendo le sue azioni per uscire del tutto dal capitale. Due settimane fa il governo ne aveva messo in vendita il 4,5 per cento, e Unicredit era riuscito a comprarlo grazie a un’offerta più alta degli altri possibili acquirenti, pari a circa 700 milioni di euro. Contestualmente la banca aveva comprato in borsa un altro 4,5 per cento, il che le aveva fatto ottenere una partecipazione del 9 per cento, solo di poco inferiore a quella residua del governo (scesa intorno al 12). In quella occasione Unicredit disse anche di essere interessata a una quota ancora più ampia. Questa mossa ha creato una certa irritazione nel governo tedesco, che non aveva previsto le intenzioni più ambiziose di Unicredit. L’operazione è diventata dunque un caso politico in Germania: il governo, che già non gode di buona popolarità, è accusato dai suoi oppositori di non aver difeso gli interessi economici della Germania. Anche i Verdi, uno dei partiti al governo, sostengono che non dovesse proprio essere permesso a una banca concorrente così grossa di puntare un istituto così importante per il paese. Il governo tedesco nel frattempo ha avviato un’indagine interna volta a verificare la correttezza dell’operazione e allo stesso tempo venerdì ha deciso di sospendere del tutto la vendita della sua partecipazione. Il governo italiano per ora ne è rimasto fuori: il ministro degli Esteri Antonio Tajani durante il fine settimana ha detto che il governo sta seguendo la vicenda ma «quando si tratta di scelte nel mondo privato non tocca allo Stato intervenire». Nelle scorse settimane Unicredit aveva avuto un atteggiamento tutto sommato paziente verso l’irrequietezza del governo tedesco. In un’intervista a Bloomberg l’amministratore delegato di Unicredit Andrea Orcel aveva detto che, sebbene la completa acquisizione di Commerzbank restasse una delle opzioni in corso di valutazione, avrebbe fatto le sue considerazioni con calma: «C’è la possibilità che il governo venda ancora, e noi alle giuste condizioni saremmo interessati a comprare. C’è la possibilità che acquisteremo azioni direttamente in borsa, o c’è anche la possibilità che potremmo finire per non fare niente». «Siamo molto pazienti», aveva anche aggiunto. In generale il mercato si era abbastanza convinto che la banca non avrebbe forzato le cose acquistando altre azioni direttamente sul mercato, con un’operazione lecita seppur sottoposta alle dovute autorizzazioni delle autorità europee. La mossa di lunedì è arrivata dunque un po’ a sorpresa, ed è stata percepita come un’operazione apertamente ostile dal governo: il cancelliere tedesco Olaf Scholz ha detto di non ritenere adeguato che acquisizioni di questo tipo avvengano con metodi «non amichevoli», per di più tra paesi europei, «senza alcuno spirito di cooperazione e senza concordare nulla». Nonostante le reticenze politiche, l’operazione è stata comunque accolta bene dagli osservatori finanziari: da tempo il mercato bancario europeo non aveva operazioni di così larga scala, utili per la creazione di gruppi sempre più grandi e che abbiano la solidità necessaria ad affrontare la concorrenza internazionale. La necessità di creare grossi conglomerati bancari è emersa chiaramente dopo la crisi finanziaria del 2008/2009 e la successiva crisi europea dei debiti sovrani, da cui le banche europee uscirono parecchio indebolite: da allora si è sempre auspicata la creazione di un mercato bancario meno frammentato. Attualmente Unicredit e Commerzbank sono rispettivamente l’ottava e la dodicesima banca per dimensione del bilancio all’interno dell’Unione europea: una loro ipotetica fusione le farebbe salire in quinta posizione. Si creerebbe peraltro un grosso gruppo transfrontaliero, eventualità sempre assai auspicata dai regolatori europei per l’impatto positivo che potrebbe avere per la creazione di un mercato bancario sempre più continentale e meno nazionale. Unicredit possiede peraltro già una banca tedesca, la HypoVereinsbank, con sede a Monaco, e la partecipazione in Commerzbank le consente di rafforzare la sua posizione in Germania. A tutte queste considerazioni vanno però aggiunte quelle relative ai dipendenti: Unicredit ne ha più di 76mila in tutto il mondo, e Commerzbank più di 40mila. Commerbank in particolare ha una struttura molto pesante per la dimensione del suo business, e talvolta inefficiente: probabilmente una fusione comporterebbe la necessità di una consistente riduzione di personale. In questo senso i sindacati e i partiti più a sinistra sono contrari all’aggregazione, ed è probabile che faranno pressione sul governo affinché non ceda il resto della sua quota a Unicredit."
8,ilPost,2024-09-23,Che cos’è una “mini luna”,"A partire dal prossimo 29 settembre e fino al 25 novembre un piccolo asteroide in orbita intorno al Sole sarà temporaneamente catturato dalla gravità terrestre, un evento astronomico piuttosto raro, ma che non costituirà nessun pericolo per la Terra paragonabile a quelli del film Armageddon. L’asteroide è stato definito una “mini luna” visto che avrà per qualche tempo un comportamento simile alla nostra Luna, ma l’indicazione non ha convinto tutti ed è dibattuta tra gli esperti e i semplici appassionati di astronomia. Il nome con cui è stato catalogato l’asteroide è “2024 PT5“, con un riferimento all’anno in cui è stato osservato per la prima volta. Sappiamo infatti della sua esistenza da poco, considerato che la scoperta risale al 7 agosto scorso, quando ne fu rilevata la presenza dall’Asteroid Terrestrial-impact Last Alert System, uno dei principali programmi di ricerca di asteroidi per tenere sotto controllo quelli che potrebbero un giorno avvicinarsi troppo alla Terra. Stando ai dati raccolti finora, 2024 PT5 ha un diametro massimo di 11 metri e dovrebbe appartenere al gruppo degli asteroidi Arjuna, un sottogruppo degli asteroidi Apollo (la classificazione è ancora un po’ confusa), la cui caratteristica principale è di orbitare intorno al Sole con modalità simili a quelle della Terra. Date le sue dimensioni, 2024 PT5 non può essere osservato né a occhio nudo né con telescopi di piccole dimensioni, ma la sua osservazione con strumentazioni più potenti permetterà di comprendere qualcosa di più su questo tipo di asteroidi e soprattutto sulle interazioni gravitazionali con il nostro pianeta e il Sole. In generale, qualsiasi corpo celeste che orbita stabilmente e in modo identificabile intorno a un pianeta può essere considerato una luna. Le definizioni possono variare molto, ma c’è un certo consenso su alcuni corpi celesti che sono decisamente satelliti naturali, come la nostra Luna oppure ancora Ganimede, Io ed Europa, per citare alcune delle lune di Giove, il pianeta più grande del sistema solare. Sulle “mini lune” le cose sono più complicate, per la difficoltà di identificarle con certezza e di calcolare le loro orbite. Tra le definizioni più condivise c’è quella per cui un corpo celeste (come un asteroide o una cometa) che viene catturato temporaneamente dalla gravità di un pianeta può essere definito una mini luna, ma ci sono poi ulteriori distinzioni che aggiungono qualche complicazione. Nel caso della Terra, una mini luna può essere definita un satellite naturale temporaneo se effettua almeno un’orbita completa intorno al pianeta prima di tornare a girare intorno al Sole. Nel caso in cui non effettui un giro completo, molti preferiscono la definizione di “oggetto temporaneo che ha effettuato un passaggio ravvicinato al pianeta”. 2024 PT5 rientra in questa seconda categoria perché nei prossimi due mesi effettuerà una sorta di passaggio a ferro di cavallo, senza realizzare un’orbita completa propriamente detta intorno alla Terra. Per questo motivo non tutti sono convinti che la definizione di mini luna sia calzante, anche se aiuta a rendere l’idea di cosa farà l’asteroide e soprattutto dell’assenza di pericoli per il nostro pianeta e noi che lo abitiamo. Nella maggior parte dei casi le mini lune sono troppo piccole per poter essere rilevate con gli attuali strumenti, ma alcune hanno le giuste dimensioni per farsi notare, talvolta casualmente considerata la vastità dello Spazio e la difficoltà nell’identificare corpi celesti con orbite sconosciute. Per questo 2024 PT5 è il quinto oggetto di questo tipo a essere mai stato identificato con un buon margine di affidabilità nel corso delle osservazioni. 1991 VG fu la prima mini luna a essere scoperta nel nostro vicinato cosmico: venne a farci visita tra la fine del 1991 e i primi mesi del 1992. Nel 2006 fu invece osservata la presenza di 2006 RH120: inizialmente considerato un oggetto artificiale come un detrito spaziale, fu invece confermato come una mini luna di meno di 7 metri di diametro che rimase nei paraggi della Terra per circa un anno tra l’estate del 2006 e quella dell’anno successivo. Nel 2020 fu invece scoperto un altro corpo celeste che rimase in orbita intorno al nostro pianeta per più di due anni, diventando la mini luna più longeva tra quelle osservate e confermate. La disponibilità di nuovi sistemi di osservazione ha negli anni permesso di effettuare rilevazioni più precise, ma ci sono stati comunque alcuni errori che nel tempo hanno spinto a maggiori cautele. Nel 2002 si pensò di avere identificato una nuova mini luna, ma analisi più approfondite indicarono che ciò che era stato osservato era con ogni probabilità un detrito spaziale. Si ritiene che quell’oggetto altro non fosse che il terzo stadio di un Saturn V, il grande razzo impiegato in più versioni tra la fine degli anni Sessanta e i primi Settanta per il programma lunare statunitense Apollo. I dati raccolti negli ultimi decenni hanno inoltre permesso di produrre modelli e simulazioni per stimare quanti possano essere i corpi celesti che finiscono in orbita intorno alla Terra, seppure temporaneamente. Alcune analisi hanno segnalato che c’è probabilmente sempre almeno un corpo celeste con diametro massimo inferiore al metro intorno al pianeta. Le loro dimensioni sono tali da rendere molto difficile un’osservazione diretta e per questo passano quasi sempre inosservati. L’osservazione di che cosa abbiamo intorno è comunque fondamentale per identificare per tempo asteroidi di grandi dimensioni che, per via della loro traiettoria, potrebbero costituire un pericolo per la Terra. Vengono definiti Near Earth Object (NEO) e sono tenuti sotto controllo nella possibilità molto remota che un giorno si scontrino con il nostro pianeta. A oggi sono stati catalogati circa 34mila NEO, ma nessuno tra quelli noti costituisce un pericolo diretto per la Terra. Questo non significa che ce ne possano essere altri che non abbiamo ancora scoperto e che un giorno potrebbero causare problemi. Gli asteroidi sono i resti del lungo processo che rese possibile la formazione del nostro sistema solare, iniziato 4,5 miliardi di anni fa. Grazie anche alla gravità esercitata dal Sole, le polveri e le rocce che erano presenti in una grande porzione di Spazio iniziarono ad aggregarsi e a unirsi formando dei protopianeti. Alcuni di questi continuarono ad accumulare materiale diventando sempre più grandi e infine i pianeti che conosciamo oggi, mentre altri rimasero piccoli e si frammentarono scontrandosi tra loro. I pezzi che risultarono da quei processi sono gli asteroidi per come li conosciamo oggi. La maggior parte di loro mantiene orbite stabili e relativamente regolari nella cosiddetta “fascia principale”, una grande porzione di Spazio tra Marte e Giove. A volte al suo interno avvengono collisioni che portano alcuni asteroidi ad abbandonare la fascia e a collocarsi in orbite intorno al Sole che potrebbero incrociare quella terrestre. Identificarli e soprattutto calcolarne con precisione l’orbita non è però semplice e per questo i NEO sono sorvegliati con attenzione.    "
9,ilPost,2024-09-23,Le foto degli atleti olimpici e paralimpici al Quirinale,"Lunedì 23 settembre il presidente della Repubblica Sergio Mattarella ha ospitato al Quirinale, nel Salone dei Corazzieri, tutte le atlete e gli atleti italiani che alle recenti Olimpiadi e Paralimpiadi di Parigi hanno vinto una medaglia oppure sono arrivati quarti nelle loro gare. La decisione di accogliere anche i quarti classificati era stata presa dopo che alcuni atleti, come la nuotatrice Benedetta Pilato, si erano mostrati contenti per un quarto posto, aprendo un dibattito con il quale si era cercato di normalizzare le sconfitte e slegare un po’ la prestazione dal risultato. I quarti, ha detto Mattarella, «rappresentano tutte le atlete e tutti gli atleti che, pur senza salire sul podio, hanno brillantemente partecipato. Raffigurano anche la grande solidità con cui il nostro momento sportivo olimpico e paralimpico si è presentato a Parigi. E questo, va ricordato, è lo spirito olimpico: ce lo ha rammentato Benedetta Pilato», che peraltro alla fine ha chiesto un selfie al presidente. Durante l’incontro c’è stata la riconsegna delle bandiere tricolori (firmate da tutti i medagliati) da parte dei portabandiera olimpici (Arianna Errigo e Gianmarco Tamberi) e paralimpici (Ambra Sabatini). Le bandiere infatti erano state consegnate agli atleti da Mattarella stesso prima dell’inizio dei Giochi. «Voglio dire a Tamberi e Sabatini, che hanno vissuto momenti difficili, che loro le medaglie le hanno conquistate con le partecipazioni e l’affetto di tutti», ha detto Mattarella, riferendosi al fatto che Tamberi non è riuscito a vincere una medaglia a causa dei problemi di salute avuti nei giorni prima della gara di salto in alto (ha avuto alcune coliche renali), mentre Sabatini è caduta a pochi metri dall’arrivo della finale dei 100 metri T63. La capitana della Nazionale di pallavolo Anna Danesi ha regalato a Mattarella una maglietta dell’Italia con il numero 1 e il suo nome, e il pallone della finale vinta contro gli Stati Uniti, mentre il lanciatore del disco Rigivan Ganeshamoorthy ha donato al presidente il disco con cui ha vinto l’oro nel lancio del disco categoria F52. Alle Olimpiadi l’Italia ha eguagliato il record di medaglie di Tokyo, vincendone 40 (ma con più ori, 12), mentre alle Paralimpiadi ne ha vinte in tutto 71, 24 delle quali d’oro. "
10,ilPost,2024-09-23,"Un bambino rapito in California nel 1951 è stato trovato vivo, 73 anni dopo","Nel 1951 un bambino di sei anni fu rapito da un parco giochi di Oakland, in California. 73 anni dopo è stato rintracciato sulla costa orientale degli Stati Uniti, dove nel frattempo è diventato nonno: l’indagine sulla sua scomparsa era stata riaperta quest’anno, soprattutto grazie agli sforzi della figlia di sua sorella, che non aveva mai abbandonato del tutto le ricerche. Nel 1951 Luis Armando Albino fu rapito da una donna mentre stava giocando. La donna, mai identificata, gli promise di comprargli una caramella: invece lo portò in aereo dall’altra parte del paese, in un luogo che non è stato rivelato. Qui il bambino fu cresciuto da una famiglia che lo trattò come fosse suo figlio. Secondo quanto detto dalla nipote Alida Alequin, Albino è in pensione dopo essere stato nei Marines e un vigile del fuoco. L’uomo avrebbe anche qualche ricordo del suo rapimento e di aver attraversato il paese, ma non avrebbe mai ottenuto risposte soddisfacenti dagli adulti coinvolti. Albino non ne ha voluto parlare con i media. La polizia di Oakland ha riconosciuto che gli sforzi di Alida Alequin «hanno avuto un ruolo fondamentale» nelle ricerche. Nel 2020 la donna aveva fatto un test genetico, che aveva mostrato una corrispondenza parziale con il DNA di un uomo che alla fine si rivelò essere proprio Albino: fu il primo indizio che spinse la donna a ritenere che lo zio fosse ancora vivo. Alequin provò a contattarlo, ma non ottenne risposte. Nel 2024 con le sue figlie la donna si mise a cercare ancora, e nella biblioteca cittadina trovò dei microfilm di giornali locali che parlavano della scomparsa dello zio. Ai tempi ci fu una grande operazione di ricerca, che coinvolse la polizia, i soldati di una vicina base militare e la guardia costiera, che cercò Albino nella baia di San Francisco e nei corsi d’acqua circostanti. Suo fratello maggiore, Roger Albino, che stava giocando con lui al momento del rapimento, fu interrogato ripetutamente e disse sempre di aver visto il fratellino che veniva portato via da una donna. Nonostante gli sforzi però le indagini non condussero a risultati concreti. All’inizio di quest’anno Alequin aveva presentato alla polizia di Oakland le prove raccolte, che sono state riconosciute come significative per rintracciare Albino. La polizia aveva quindi riaperto il caso della scomparsa e del rapimento, che ha coinvolto anche l’FBI (l’agenzia di investigazione federale) e il ministero della Giustizia statunitense. L’uomo è stato ritrovato a giugno, ma la polizia ne ha dato notizia solo pochi giorni fa: sia Albino che la sorella (la madre di Alequin) si sono sottoposti a un test genetico, che ha confermato la loro parentela. Le indagini sulla scomparsa ora sono state chiuse, ma quelle sul rapimento sono ancora considerate aperte, dato che finora non è stato possibile identificare la donna che prese Albino. Il 20 giugno gli agenti coinvolti nelle ricerche hanno comunicato ad Alequin e a sua madre che Albino era stato ritrovato. Il 24 giugno Albino è andato a Oakland, accompagnato dalla polizia, per visitare le donne e altri parenti. Alequin ha detto che lo zio l’ha abbracciata e ringraziata di averlo ritrovato. Il giorno dopo sono andati a trovare Roger, il fratello maggiore. Il mese successivo Albino è tornato a visitare il fratello Roger per tre settimane: è l’ultima volta in cui hanno potuto vedersi, dato che Roger Albino è morto ad agosto. Alequin ha detto di sperare che la sua storia possa aiutare altre persone che sono in situazioni simili a ritrovare i loro parenti scomparsi."
11,ilPost,2024-09-23,L’inatteso protagonista del derby di Milano,"Nella quinta giornata della Serie A maschile di calcio il Milan ha battuto 2-1 l’Inter, tornando a vincere un derby dopo che ne aveva persi sei consecutivi negli ultimi due anni, tra cui alcuni particolarmente importanti (i due della semifinale di Champions League nella primavera del 2023 e quello dello scorso aprile in cui l’Inter aveva festeggiato il ventesimo Scudetto). Domenica sera il gol decisivo è stato segnato a pochi minuti dalla fine con un colpo di testa del difensore ventiquattrenne Matteo Gabbia, sicuramente uno dei protagonisti meno attesi della partita, che però anche prima del gol era stato tra i migliori in campo. Il gol di testa con cui Matteo Gabbia ha deciso il derby Fino a poco tempo fa Gabbia aveva mostrato alcuni limiti, tanto che veniva spesso considerato non all’altezza di una delle migliori squadre del campionato. Tuttavia nell’ultimo anno Gabbia è migliorato molto e ha cominciato a giocare spesso su buoni livelli. Oggi la sua storia viene raccontata, evidentemente con un po’ di retorica, come quella di un giocatore normale che con impegno e capacità di migliorarsi è arrivato a essere decisivo nella partita considerata più importante dai tifosi. «Nella notte delle stelle brilla quella meno appariscente», ha scritto La Gazzetta dello Sport. Peraltro il fatto che sia lui stesso un tifoso del Milan, che sia cresciuto nel settore giovanile, e che domenica sera fosse l’unico calciatore italiano impiegato dal Milan, ha alimentato questa narrazione. Poco dopo la fine del derby, il media sportivo Cronache di spogliatoio ha ritirato fuori un’intervista del 2021 in cui Gabbia raccontava di quando da ragazzino seguiva la squadra in trasferta come tifoso, di quando, ancora prima, i suoi nonni lo portavano a San Siro a vedere il Milan, e di come indossasse sempre la maglia dell’ex attaccante Andriy Shevchenko. Matteo Gabbia da piccolo con la maglia del Milan Gabbia è nato nel 1999 a Busto Arsizio, in provincia di Varese, e gioca al Milan praticamente da sempre: entrò nelle giovanili quando aveva dodici anni e ci è rimasto fino a oggi, tranne per due periodi in cui ha giocato in prestito, nel 2018-2019 alla Lucchese, in Serie C, e all’inizio della scorsa stagione al Villarreal, nel campionato spagnolo. Il suo ritorno dal prestito al Villarreal, avvenuto nel gennaio del 2024, in anticipo rispetto alla data concordata tra le due squadre, è coinciso con una nuova fase della sua carriera nella quale ha giocato quasi sempre in maniera convincente. Rispetto ad altri difensori che giocano nel Milan o nelle altre squadre principali di Serie A, Gabbia non si fa molto notare, non eccelle cioè in determinate caratteristiche atletiche o tecniche. Fisicamente è alto e abbastanza robusto, ma non è molto veloce o agile, e allo stesso tempo non è particolarmente bravo a impostare l’azione, a giocare il pallone. La sua forza però è proprio quella di saper compensare queste mancanze con alcune qualità forse un po’ intangibili e difficili da definire, ma essenziali per un difensore: la capacità di prevedere in anticipo lo svolgimento dell’azione e di posizionarsi nel posto giusto, l’abilità nel marcare gli attaccanti avversari e di guidare i movimenti della difesa, il tempismo nei contrasti e nei colpi di testa. Soprattutto, Gabbia è un calciatore poco appariscente anche perché sbaglia poco, mentre gli altri difensori del Milan sono forse più forti atleticamente e tecnicamente, ma più discontinui e inclini all’errore di lui. Il giornalista sportivo Emanuele Mongiardo faceva notare domenica sera come Gabbia sia stato scelto dall’allenatore del Milan Paulo Fonseca per giocare nel derby al posto di Strahinja Pavlović, il difensore serbo acquistato quest’estate: nelle ultime partite contro l’Inter il Milan aveva infatti subìto molto la capacità degli attaccanti dell’Inter di farsi inseguire per il campo dai difensori del Milan, portandoli fuori posizione e liberando spazi avanzati per gli inserimenti dei centrocampisti. Gabbia, a differenza di Pavlovic, fa più fatica a seguire per tutto il campo gli attaccanti avversari, e questo ha giocato a favore del Milan, che ha difeso con un approccio più compatto e ordinato. Il derby di Gabbia In questo contesto, Gabbia ha giocato una partita quasi perfetta e il Milan, che l’anno scorso era stato spesso vulnerabile in difesa e anche in questa stagione era partito molto male da questo punto di vista, ha trovato una solidità inaspettata. Con Gabbia in campo, il Milan finora ha subìto un solo gol in due partite; nelle altre quattro partite nelle quali era in panchina (compresa una di Champions League) ha subìto nove gol. È probabile che ora Gabbia sarà messo in campo con più continuità, nonostante all’inizio della stagione in pochi lo considerassero un titolare: lo stesso Fonseca nelle prime partite ha fatto giocare sempre Fikayo Tomori, alternando assieme a lui il ventitreenne tedesco Malick Thiaw e poi appunto Pavlovic. Del resto Gabbia è stato spesso considerato un “tappabuchi”, cioè un giocatore da impiegare in caso di emergenza, quando gli altri difensori sono infortunati o indisponibili. Era stato quasi sempre così nei suoi primi anni, anche se nella stagione dello Scudetto (il 2021-2022) era riuscito comunque a giocare otto partite, sei delle quali da titolare. Anche il suo ritorno al Milan dal Villarreal era stato giudicato una scelta obbligata ma non molto entusiasmante dalla dirigenza del Milan, che si era trovato scoperto in difesa nel corso della stagione per alcuni infortuni dei difensori titolari. Gabbia sarebbe dovuto rimanere in prestito in Spagna (dov’era andato perché al Milan giocava poco) fino alla fine della stagione, ma era stato richiamato in fretta nei primi giorni del calciomercato invernale. Da quel momento fino alla fine della stagione l’allenatore del Milan (che era ancora Stefano Pioli) l’aveva praticamente sempre fatto giocare titolare, e Gabbia era sembrato un giocatore diverso, più maturo e affidabile, com’è stato domenica sera nel derby. «Al Villarreal è stata la prima volta che sono andato in un altro paese, è stato un cambiamento importante», aveva spiegato Gabbia lo scorso febbraio, dopo essere rientrato dal prestito. «Sono dovuto essere un po’ più spavaldo, imparare delle cose completamente nuove che mi hanno dato più fiducia. Ho giocato con più costanza, in maniera diversa, ma è anche una questione che col tempo si cresce, si affrontano più partite, e quindi si migliorano alcune situazioni».                       "
12,ilPost,2024-09-23,Gli appartamenti delle modelle durante la settimana della moda,"Lunedì 23 settembre è stato l’ultimo giorno della Settimana della moda femminile di Milano per la primavera/estate 2025. Come ogni anno in questo periodo – e durante le altre settimane della moda, quella femminile per la collezione autunno/inverno e quelle maschili – in città sono arrivate centinaia di modelle da tutto il mondo per fare casting, sfilate e servizi fotografici. Arrivano quasi sempre con giorni, settimane o anche mesi di anticipo rispetto all’inizio delle sfilate per fare provini, soprattutto se sono all’inizio della loro carriera e non hanno mai lavorato in Italia. In genere hanno bisogno di trovare un’agenzia locale a cui appoggiarsi e devono passare attraverso diversi processi di selezione, lunghi e competitivi. Non hanno la certezza di essere selezionate e alcune di loro anzi possono trovarsi a passare settimane in città senza lavorare e quindi senza guadagnare. Per risparmiare e riuscire a sostenere i costi del viaggio molte di loro, soprattutto le più giovani, che a volte sono anche minorenni, alloggiano in quelli che vengono chiamati “model apartments” o “model flats”, mostrandoli poi su TikTok per via delle loro condizioni di sovraffollamento e a volte degrado. I model apartments sono in tutte le città dove si organizzano sfilate o dove c’è un mercato abbastanza importante di aziende di moda (da Los Angeles a Cape Town a Seul), ma gli appartamenti di Milano sono particolarmente affollati perché è una delle città della moda più importanti e attrae ogni volta moltissimi modelli e modelle (che infatti si lamentano spesso sui social di dover fare file lunghissime ai casting). I model apartments vengono spesso messi a disposizione direttamente dalle agenzie di modelle, con prezzi più bassi di quelli di un hotel o di un appartamento di Airbnb. Le agenzie, che hanno il ruolo di “scoprire” e rappresentare modelli e modelle facendo da intermediarie con i marchi di moda e guadagnano una percentuale su ogni lavoro, anticipano solitamente alle modelle il costo della loro permanenza, per poi detrarglielo dai vari lavori o chiederglielo alla fine. Un posto letto ha un costo che va in media dai 35 ai 55 euro a notte, piuttosto conveniente per una città come Milano, dove i prezzi sono mediamente alti, ancora di più durante eventi di questo tipo. Per guadagnare il più possibile su questa attività le agenzie tendono a ottimizzare lo spazio sistemando il maggior numero possibile di modelle all’interno di ciascun appartamento, dove quindi si trovano a vivere fino a venti persone, spesso stipate in stanze con tre o quattro letti a castello o letti singoli. Le condizioni e le dimensioni dell’appartamento variano comunque molto a seconda dell’agenzia: solitamente più è seria e famosa, più le case sono belle e con meno inquilini, ma ci sono anche molte modelle che vengono prese da agenzie più piccole e sconosciute. Per chi si rivolge a loro è più probabile che gli appartamenti siano poco curati e con un numero di bagni insufficiente per il numero di ospiti.  Difficilmente poi gli appartamenti messi a disposizione dalle agenzie a Milano sono nuovi e moderni: di solito, soprattutto se si trovano in centro, si tratta di case vecchie, che non sempre hanno spazio a sufficienza, elettrodomestici moderni o l’aria condizionata. Nei video in cui le modelle mostrano i loro alloggi a Milano si vedono cucine vecchissime, camere senza finestre, muri con accenni di muffa, bagni senza porta, oltre a un generale caos causato dall’alto numero di inquilini, con piatti sporchi, cestini per la spazzatura straripanti e cose lasciate in giro.  Modelle e modelli che alloggiano nei model apartments sono solitamente all’inizio della loro carriera e per questo hanno in media pochi soldi da poter spendere nell’alloggio. Capita però che li usi anche chi ha già una carriera avviata nel proprio paese e voglia iniziare a lavorare all’estero appoggiandosi a un’agenzia locale, o chi per lavoro si deve fermare in una città per pochi giorni. In generale tornano utili nelle grandi città, che sono molto costose, o in quei contesti dove non è facile organizzarsi a distanza per trovare una sistemazione se non si conosce bene il paese o non si hanno agganci.  Due modelle che hanno preferito restare anonime hanno raccontato al Post di essersene andate in anticipo da Milano rispetto alla fine della Settimana della moda anche per via delle condizioni invivibili dell’appartamento, con muffa sulle pareti e nel frigorifero. «Eravamo in tre e una quarta ragazza sarebbe dovuta arrivare e dormire sul divano», dice una di loro. Dicono anche di essersi svegliate con delle punture di insetti sul corpo che non sembravano essere normali punture di zanzara e di aver dovuto litigare con l’agenzia milanese con la quale avevano appena firmato un contratto per essere spostate in una nuova casa. Ci sono riuscite solo dopo aver fatto intervenire la loro agenzia primaria (quella del loro paese d’origine), ma sono scappate dopo poco anche da quella casa. «Alcune agenzie si approfittano di ragazzi e ragazze così giovani, che viaggiano da soli e che non hanno i mezzi per difendersi», dice una di loro. In certi casi, le agenzie hanno regolamenti molto rigidi per gli inquilini e vietano il consumo di alcool, non consentono loro di portare ospiti all’interno delle case o di rientrare dopo una certa ora (soprattutto quando si tratta di ragazzi e ragazze minorenni o molto giovani). Una modella ha raccontato sui social che nel model apartment dove viveva c’erano delle telecamere e l’agenzia applicava delle multe in caso di infrazione.  Di norma gli appartamenti per modelli sono divisi tra maschili e femminili: vivendo a stretto contatto e trovandosi da soli in una grande città sconosciuta, con famiglia e amici lontani, gli inquilini spesso fanno amicizia o escono insieme. Alcuni modelli hanno però raccontato sui social che capita che si crei una forte competizione. È facile infatti che molti partecipino agli stessi casting e si contendano gli stessi lavori, cosa che può anche sfociare in dispetti, piccoli tentativi di sabotaggio o in un clima teso. Ovviamente ci sono anche sistemazioni più curate. Le condizioni variano principalmente a seconda della città, dell’agenzia e dalla fama del modello o della modella: i più famosi o quelli che lavorano per le agenzie più importanti spesso vivono gratis in appartamenti o in hotel pagati dall’agenzia o dai clienti. Anche ai più giovani può capitare di ritrovarsi in un appartamento con palestra, terrazza e barbecue o in un bilocale da soli per due mesi."
