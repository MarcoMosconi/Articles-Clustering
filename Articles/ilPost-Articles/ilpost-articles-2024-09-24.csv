,Publication,Date,Title,Content
0,ilPost,2024-09-24,Perché Israele ed Hezbollah non vogliono ancora chiamarla «guerra»,"Negli ultimi giorni il livello dello scontro tra Israele e il gruppo libanese Hezbollah è aumentato come non si vedeva da anni, soprattutto per iniziativa israeliana. Dapprima, il 17 settembre, Israele aveva fatto esplodere migliaia di cercapersone e altri apparecchi di comunicazione in dotazione a membri di Hezbollah. Poi aveva iniziato a bombardare in Libano, in maniera sempre più intensa: solo negli ultimi due giorni sono state uccise più di 500 persone, ci sono migliaia di feriti e moltissimi civili sono stati costretti a lasciare le proprie case spostandosi verso nord. Hezbollah ha risposto bombardando in più di un’occasione in profondità in territorio israeliano, provocando danni assai inferiori e nessun morto. Sotto molti punti di vista quelli che stanno avvenendo tra Israele e Hezbollah sono già atti di guerra. Come ha detto ad Associated Press Andreas Krieg, analista militare del King’s College di Londra, «se nell’estate del 2023 qualcuno avesse detto a me o ad altri analisti che Hezbollah stava colpendo basi israeliane in Israele e che Israele stava colpendo il sud del Libano e la parte meridionale di Beirut, avrei detto: ok, questa è guerra aperta». Eppure in questi giorni quasi nessuno, né i media né le parti coinvolte, parla esplicitamente di guerra, per ragioni principalmente politiche. Mentre dopo l’attacco di Hamas contro i civili israeliani del 7 ottobre 2023 Israele aveva dichiarato formalmente guerra al gruppo palestinese, almeno per ora non sta facendo lo stesso con Hezbollah, e la sua leadership sta prestando molta attenzione all’uso della parola “guerra”, che viene quasi sempre pronunciata in maniera un po’ ambigua. Negli scorsi giorni per esempio il ministro della Difesa israeliano Yoav Gallant ha detto che Israele è entrato in una nuova fase della guerra, ma l’ha presentata come un’estensione della guerra a Gaza e come un’operazione per mettere in sicurezza la parte settentrionale di Israele. In un discorso tenuto la scorsa settimana, anche il leader di Hezbollah, Hassan Nasrallah, ha usato la parola “guerra”, ma l’ha fatto per accusare Israele di aggressione, scaricare sull’esercito israeliano la responsabilità delle violenze e denunciare gli attacchi israeliani come una «dichiarazione di guerra». Anche il presidente degli Stati Uniti Joe Biden, parlando martedì all’Assemblea generale dell’ONU, ha detto che «una guerra aperta non è nell’interesse di nessuno», facendo capire che non considera i bombardamenti attuali come una “guerra”. Questo avviene anzitutto perché non esiste una definizione riconosciuta e universale di cosa sia guerra: anche il diritto internazionale, che pure nasce principalmente con il compito di regolare la guerra, non ne ha una definizione univoca (sebbene ne definisca varie tipologie). Questo fa sì che molto spesso a fare la differenza sia il contesto, o le esigenze politiche: per esempio, quando la Russia ha invaso l’Ucraina ha parlato di una «operazione militare speciale» per ragioni soprattutto di propaganda. Nel caso di Israele e Hezbollah tutte le parti evitano di ammettere di essere in guerra tra loro perché sperano di poter raggiungere i propri obiettivi senza dover ricorrere a soluzioni ancora più drastiche, e soprattutto senza essere accusati di averlo fatto. In questo momento né Israele né Hezbollah vogliono essere accusati di aver cominciato una guerra che potrebbe avere conseguenze distruttive in tutta la regione. I media attualmente evitano di utilizzare la parola “guerra” un po’ per adeguarsi al modo in cui la situazione viene definita da tutte le parti, e un po’ perché sanno che gli scontri attuali hanno ancora possibilità di espandersi ulteriormente. Le cose cambierebbero se Israele decidesse – come alcuni temono – di invadere il Libano via terra, come fece l’ultima volta nel 2006: allora sarebbe praticamente inevitabile parlare di guerra. Un’eventuale guerra di terra tra Israele e Hezbollah avrebbe conseguenze enormi per il Libano, per Israele e probabilmente per tutta la regione. Questo anzitutto perché Hezbollah ha una potenza militare molto superiore a quella di Hamas. Hezbollah è tra le altre cose uno dei gruppi armati più potenti del Medio Oriente, i suoi mezzi militari sono notevolmente superiori a quelli di Hamas e i suoi legami con l’Iran – che finanzia e influenza il gruppo – ancora più solidi e duraturi. Questo significa un aumento delle possibilità di un intervento quanto meno indiretto del regime iraniano in caso di guerra aperta fra Hezbollah e Israele. Secondo le stime più accreditate Hezbollah dispone di 150 mila tra razzi e missili in grado di raggiungere Israele, e ha un esercito di 30 mila soldati, molti dei quali veterani della guerra civile siriana. Si ritiene tuttavia che parte di questo arsenale sia stato distrutto dai recenti bombardamenti israeliani."
1,ilPost,2024-09-24,Gli arresti in Svizzera per il primo caso di morte assistita ottenuta con “Sarco”,"Martedì, nel nord della Svizzera, diverse persone sono state arrestate per un caso di morte assistita fatta utilizzando Sarco, un discusso macchinario a forma di sarcofago che permette di morire per ipossia, cioè carenza di ossigeno, inalando azoto puro, premendo un bottone dopo essersi rinchiusi al suo interno. È il primo caso noto in cui qualcuno si uccide attraverso questo macchinario, che è stato inventato pochi anni fa nei Paesi Bassi: benché sia discusso da mesi, il suo utilizzo non è legale in Svizzera, paese che garantisce una discreta libertà di scelta sul cosiddetto “fine vita”, cioè il periodo che precede la morte. Le autorità svizzere hanno dato poche informazioni sulla vicenda: la polizia ha detto che la morte è avvenuta in un bosco vicino a Merishausen, nel cantone settentrionale di Schaffhausen, e che «diverse persone» sono state arrestate, senza dare dettagli né sull’identità della persona morta né su quella delle persone arrestate, accusate di istigazione e aiuto al suicidio. La storia è con tutta probabilità quella raccontata lunedì stesso dal giornale dei Paesi Bassi Volkskrant, di una donna statunitense di 64 anni affetta da una malattia grave che sarebbe andata in Svizzera proprio per morire utilizzando Sarco. Il giornale ha fatto sapere che tra le persone arrestate c’è un suo fotografo, che era nel bosco per scattare alcune foto della morte della donna. Sempre secondo Volkskrant, con lei c’era anche Florian Willet, direttore dell’organizzazione svizzera The Last Resort, che si occupa di suicidio assistito ed è nata l’anno scorso proprio per permettere alle persone di morire utilizzando Sarco. La morte attraverso Sarco della 64enne statunitense è stata commentata anche da Exit International, altra organizzazione che si occupa da tempo di fine vita e il cui direttore, il medico australiano Philip Nitschke, è uno dei principali promotori del macchinario: Nitschke ha seguito in diretta la morte della donna dalla Germania, e l’ha commentata dicendosi «soddisfatto del fatto che Sarco abbia funzionato esattamente per come era stato progettato… per garantire una morte elettiva, non farmacologica e pacifica nel momento scelto dalla persona che lo utilizza». La Svizzera è una destinazione scelta da molte persone, anche italiane, che vogliono ricorrere a morte assistita ma non possono farlo nel loro paese. Lì è legale aiutare qualcuno a morire, ma solo in alcune precise circostanze, tra cui che la persona compia l’atto del suicidio in maniera totalmente autonoma e che l’aiuto fornito perché questo accada non sia guidato da alcun interesse «egoistico». In Svizzera non è comunque permessa l’eutanasia (la pratica con cui, a differenza della morte assistita, il farmaco letale viene somministrato dal personale medico anziché in maniera autonoma dallo stesso paziente), e in generale la stessa morte assistita è considerata una procedura medica, con farmaci specifici somministrati da personale medico specializzato, e dopo una serie di verifiche. Sarco è concettualmente pensato per essere una cosa molto diversa: è un macchinario che può essere stampato in 3D, raccontato e presentato anche come un oggetto di design, che può essere trasportato con ruote e utilizzato in ogni luogo, e che in generale è stato pensato proprio per «de-medicalizzare» la morte, sottraendola al controllo del personale medico e lasciando a chi vuole morire la completa autonomia di uccidersi senza passare per visite e controlli. In un’intervista di qualche anno fa al giornale svizzero Swissinfo, Nitschke aveva detto di voler sviluppare anche un sistema di screening fatto con l’intelligenza artificiale per sostituire i colloqui del paziente col personale medico, per sviluppare un «test online» che permetta alla persona che vuole morire di ottenere autonomamente un codice con cui poter accedere a un macchinario Sarco. Più in generale, Nitschke si dice da tempo favorevole alla morte assistita col metodo dell’ipossia da azoto, a suo dire più semplice e meno complicato da effettuare di quello che richiede farmaci come il tiopentone sodico, il barbiturico utilizzato per la morte assistita. In generale Nitschke ha posizioni piuttosto discusse ed è stato più volte soprannominato dalla stampa “dottor Morte”. L’utilizzo di Sarco è contestato anche da diverse organizzazioni che si occupano di libertà di scelta sul fine vita, secondo cui morte assistita ed eutanasia devono essere considerate e regolamentate come pratiche mediche, e integrate per questo nei servizi sanitari nazionali. In Svizzera l’utilizzo di Sarco non è permesso proprio per questi motivi. Negli ultimi mesi la possibilità di una sua legalizzazione era stata discussa più volte, senza che il governo e le autorità prendessero posizioni chiare. Diverse procure svizzere si erano comunque espresse al riguardo, sostenendo che un eventuale utilizzo del macchinario avrebbe portato a conseguenze penali. Queste posizioni sono state confermate anche lunedì dalla ministra della Salute svizzera Elisabeth Baume-Schneider, che ha detto che Sarco non è considerato un prodotto sicuro e che l’utilizzo dell’azoto per morire non è compatibile con le leggi in vigore nel paese. Ci sono anche dubbi sul fatto che la morte per ipossia da azoto permetta effettivamente di morire senza soffrire, come accade col tiopentone sodico: a inizio gennaio in Alabama, negli Stati Uniti, è stata eseguita la prima condanna a morte con questo metodo, e secondo alcuni giornalisti presenti il condannato, il detenuto Kenneth Eugene Smith, si sarebbe agitato e contorto prima di morire. Commentando la morte della donna statunitense in Svizzera, Nitschke ha detto al giornale Volkskrant che sono state viste «piccole contrazioni dei muscoli delle braccia, ma probabilmente aveva già perso i sensi». Dove chiedere aiuto
Se sei in una situazione di emergenza, chiama il numero 112. Se tu o qualcuno che conosci ha dei pensieri suicidi, puoi chiamare il Telefono Amico allo 02 2327 2327 oppure via internet da qui, tutti i giorni dalle 10 alle 24.
Puoi anche chiamare l’associazione Samaritans al numero 06 77208977, tutti i giorni dalle 13 alle 22."
2,ilPost,2024-09-24,Dakota Fanning è cresciuta,"Quest’anno l’attrice statunitense Dakota Fanning ha compiuto 30 anni di vita e 24 di carriera. Il suo primo film, e quello che la rese famosa a Hollywood, Mi chiamo Sam, uscì nel 2001, quando aveva 7 anni, ma prima aveva già fatto diverse comparse in serie tv famose, come E.R., Ally McBeal e C.S.I. Da allora Fanning non ha mai smesso di recitare, ma ultimamente è stata più in vista del solito: solo negli ultimi sei mesi ha recitato come protagonista del film horror The Watcher, e in due miniserie di successo: Ripley, per cui è stata candidata a un Emmy, e The Perfect Couple, da poco su Netflix. Queste e quelle a cui ha già detto di star lavorando sono tutte produzioni in cui Fanning interpreta per la prima volta una donna adulta, dopo essere rimasta incastrata nel ruolo della bambina e poi dell’adolescente dei suoi primi film forse più a lungo del necessario. Fanning è nata nel 1994 a Conyers, una cittadina di provincia della Georgia, negli Stati Uniti: la madre era una tennista professionista e il padre lavorava come rappresentante. Per una sua spontanea propensione verso la recitazione iniziò a lavorare prima nella pubblicità e poi passò quasi subito alla televisione e al cinema: tra provini e riprese Fanning cominciò a passare sempre più tempo a Hollywood, dove la famiglia a un certo punto si trasferì definitivamente e dove cominciò a fare la stessa carriera anche la sorella più piccola, Elle. Per chi se la ricorda nei primi anni Duemila, Dakota Fanning è stata la bambina, oltre che di Mi chiamo Sam, anche di La guerra dei mondi e della serie Taken, rispettivamente girato e prodotto da Steven Spielberg; di Nascosto nel buio, thriller psicologico con Robert De Niro; di Man on Fire in cui fa una bambina rapita e Denzel Washington è la sua guardia del corpo; e poi una degli adolescenti vampiri della saga di Twilight, solo per citare i suoi ruoli più famosi. Per Mi chiamo Sam, in cui interpreta la figlia di uomo, Sean Penn, con una disabilità intellettiva, nel 2001 fu candidata ai SAG Awards e la sua è ancora oggi la candidatura più giovane della storia dei premi. Pur avendo fatto anche commedie come Le ragazze dei quartieri alti, con Brittany Murphy, e film per bambini come La tela di Carlotta, il suo aspetto pallido, i suoi occhi espressivi e a tratti allucinati, e il suo talento nella recitazione l’hanno portata soprattutto verso ruoli drammatici, spesso ambigui e angoscianti, connotazione che ha mantenuto anche in film e serie più recenti. Nel 2007 ci fu anche un piccolo caso perché la famiglia di Fanning fu molto criticata per aver lasciato che recitasse come vittima in una scena di stupro nel film Hounddog: polemica a cui la stessa Fanning, che ai tempi aveva 12 anni, rispose molto duramente difendendo il proprio lavoro e la propria famiglia. Tra il 2011 e il 2014 andò a New York per frequentare l’università, dove si specializzò in studi di genere e rappresentazione delle donne nel cinema, e cominciò a fare prevalentemente film indipendenti e con budget più piccoli. Disse di aver deciso di fare l’università più per motivi personali che professionali: «non volevo che quegli anni della mia vita venissero privati delle normali esperienze che tutti gli altri fanno». Negli anni dell’adolescenza si diffuse un timore generale che Fanning potesse essere sopraffatta dalla fama e dalle aspettative di Hollywood, e attraversare un periodo di crisi come succede spesso ad attori che iniziano a lavorare da molto piccoli. Nel suo caso questo non è mai successo: nelle interviste in cui ne ha parlato, se l’è spiegato col fatto di aver sempre avuto una famiglia molto presente – in particolare la madre, che l’aveva seguita in ogni fase della sua carriera senza però farle pressioni – e un carattere molto risoluto. In tutte le interviste comunque Fanning ripete di amare il suo lavoro e di non riuscire a immaginare di fare nient’altro, e che questo è il motivo principale per cui non ha mai avuto periodi di vera crisi. Non è mai stata al centro di gossip o attenzioni mediatiche, e sembra non frequentare troppo l’ambiente di Hollywood. In Pastorale americana, film del 2016 diretto e interpretato da Ewan McGregor e tratto dall’omonimo e famosissimo romanzo di Philip Roth, Fanning interpreta la figlia, un personaggio difficilissimo e ancora una volta inquietante, in cui però ha ancora i panni di un’adolescente. Lo stesso vale per Tutto ciò che voglio, del 2017, in cui interpreta una giovane donna autistica che vive in una casa famiglia. Le cose sono un po’ cambiate con le uscite di quest’anno, in cui Fanning interpreta per la prima volta dei ruoli adulti: un’artista di 28 anni in The Watchers, l’aspirante scrittrice Marge Sherwood in vacanza in Italia col fidanzato ricco in Ripley e la nuora cinica e incinta in The perfect couple. Di sé Fanning ha detto che è «un’attrice molto da regista: amo quella relazione. Non c’è niente di meglio che parlare con un regista, entrare davvero in connessione e tirare fuori qualcosa da quella relazione». Nella sua lunga carriera, ha lavorato con registi di enorme fama, tra cui Quentin Tarantino in C’era una volta a… Hollywood, solo per dirne uno recente. Ha detto che quando ha saputo che la miniserie Ripley, basata sul celebre romanzo di Patricia Highsmith (e remake del famoso film con Matt Damon, Jude Law e Gwyneth Paltrow), sarebbe stata scritta e diretta da Steven Zaillian, già sceneggiatore di film come Schindler’s List, Hannibal e Gangs of New York, non ci ha pensato due volte. Per il ruolo nella serie ha ricevuto nel 2024 la sua prima candidatura a un Emmy, i più importanti premi della televisione americana. Della sua interpretazione comunque è stato anche detto che ha saputo rendere «l’incertezza della ragazza volubile che tratta la maturità come un travestimento inadeguato». L’Emmy per la miglior attrice non protagonista è stato poi vinto da Jessica Gunning, del cast di Baby Reindeer. Della regista di The perfect couple, Susanne Bier, Fanning ha detto che avendoci lavorato insieme nella serie The First Lady, «poter lavorare ancora con lei è stato meraviglioso». E che altrettanto bello è stato poter lavorare con l’attrice Eve Hewson, una delle sue amiche più care, che interpreta la protagonista Amelia. Tra le scene della serie che sono circolate di più ce n’è una in cui Fanning si spalma di crema solare il pancione, che è così realistico da aver fatto pensare a molti spettatori che potesse essere vero: a confermare quanto Fanning riesca tutto sommato a condurre una vita riservata. Ad agosto si è saputo che farà parte del cast di All Her Fault, un’altra miniserie questa volta di genere thriller, e l’anno prossimo uscirà il film horror di Bryan Bertino Vicious, di cui è protagonista. Oltre ai lavori già in corso come attrice, Fanning ha recentemente detto che tra gli obiettivi del suo prossimo futuro c’è quello di lavorare con la sorella, con cui finora ha fatto solo un film, Mi chiamo Sam, dove Elle interpretava la protagonista ma nei primi anni di vita (aveva 2 anni). Nel 2021 le due avevano aperto insieme la casa di produzione Lewellen Pictures, che ha coprodotto la serie The Great. Nello stesso anno sembrava dovesse uscire un film con entrambe protagoniste, The Nightingale, tratto dal romanzo di Kristin Hannah, ma la distribuzione è stata rimandata e non se n’è più saputo niente."
3,ilPost,2024-09-24,Israele ha di nuovo bombardato Beirut,"Martedì pomeriggio l’esercito israeliano ha lanciato un nuovo attacco aereo contro un quartiere residenziale nel sud di Beirut, in Libano. Secondo il ministero della Salute libanese nell’attacco 6 persone sono state uccise e 15 sono state ferite. Qualche ora dopo Israele ha confermato che l’obiettivo dell’operazione era l’uccisione di Ibrahim Qubaisi, un comandante del gruppo politico e militare libanese Hezbollah, di cui era responsabile del sistema missilistico. Stando alle dichiarazioni dell’esercito Qubaisi è stato ucciso mentre si trovava in un appartamento del palazzo colpito insieme ad altri funzionari di alto rango dell’organizzazione. Venerdì scorso Israele aveva colpito un grosso edificio residenziale nella stessa zona della città, uccidendo più di 30 persone e ferendone a decine. È il secondo giorno consecutivo di intensi bombardamenti israeliani sul sud del Libano e sulla valle della Beqaa. Negli ultimi due giorni l’esercito israeliano ha detto di avere colpito diversi depositi di armi ed edifici che Hezbollah (che è alleata dell’Iran e di Hamas) usava per lanciare razzi contro Israele. In totale, l’esercito sostiene di aver lanciato 1600 attacchi contro obiettivi militari legati a Hezbollah in Libano, e martedì sera ha detto di aver avviato un’ulteriore serie di bombardamenti. In questi due giorni di attacchi 558 persone sono state uccise, secondo il conteggio del ministero della Salute libanese, di cui almeno 50 bambini, e nelle ultime 24 ore decine di migliaia di libanesi sono stati costretti a lasciare le proprie case per cercare rifugio. È l’attacco israeliano in territorio libanese più violento dall’ultima guerra tra i due paesi, nel 2006. Anche Hezbollah ha continuato ad attaccare Israele come aveva fatto anche ieri e, in modo meno frequente, negli ultimi mesi. L’esercito israeliano ha detto che martedì mattina il gruppo libanese ha lanciato 100 razzi verso il proprio territorio: la maggior parte è stata intercettata da Iron Dome, il sistema di difesa israeliano, ma questa mattina una scheggia ha colpito e ferito una persona della città di confine di Kiryat Shmona. Hezbollah ha detto di aver lanciato i propri attacchi contro la città israeliana di Haifa, a una trentina di chilometri dal confine, e contro una serie di obiettivi militari in Israele, compresa una fabbrica di esplosivi a poco più di 60 chilometri dal confine. Anche oggi l’esercito israeliano ha rinnovato l’ordine di evacuazione per i cittadini libanesi. Il portavoce arabofono dell’esercito Avichay Adraee aveva scritto stamattina che gli attacchi sarebbero proseguiti e che le persone che si trovavano vicino ai luoghi in cui Hezbollah conserva le armi avrebbero dovuto «allontanarsi di almeno un chilometro o uscire dal comune». «Chiunque sia nelle vicinanze di membri di Hezbollah si sta mettendo a rischio», aveva aggiunto Adraee. Poco prima di avviare gli attacchi di lunedì, Israele aveva inviato degli avvisi simili sui telefonini di migliaia di cittadini libanesi, esortandoli ad andarsene. Il ministro dell’Informazione del Libano Ziad Makary aveva definito gli avvisi uno strumento nella «guerra psicologica» condotta da Israele. Lo scontro tra Hezbollah e Israele è in corso dall’inizio dell’invasione israeliana nella Striscia di Gaza, cominciata dopo gli attacchi di Hamas in Israele dello scorso 7 ottobre. I bombardamenti israeliani però hanno raggiunto un nuovo livello di intensità negli ultimi giorni, dopo che Israele aveva fatto esplodere migliaia di cercapersone e walkie-talkie in possesso di Hezbollah, uccidendo almeno 30 persone. Lunedì mattina Israele aveva iniziato a bombardare massicciamente diverse zone del Libano, soprattutto il sud, dicendo di voler colpire l’organizzazione libanese: negli attacchi sono state uccise quasi 500 persone in un solo giorno (il conteggio dei morti ha poi superato i 500 entro la fine della mattinata di martedì). «Sfortunatamente vediamo che la stragrande maggior parte dei caduti negli attacchi di ieri» ha detto il ministro della salute libanese Firass Abiad, riferendosi a lunedì «sono persone innocue e disarmate che stavano nelle loro case». L’Organizzazione mondiale della sanità ha detto che lunedì 4 membri del personale sanitario sono stati uccisi in «almeno tre attacchi» sulle strutture sanitarie, già appesantite dall’arrivo dei centinaia di feriti dell’operazione con cui Israele ha fatto esplodere i dispositivi elettronici. Già da lunedì migliaia di libanesi avevano cominciato a lasciare le proprie case nel sud per spostarsi più a nord, in cerca di posti più sicuri dove stare. Tra lunedì e martedì il traffico da Beirut in direzione Sidone, una città costiera nel Libano centrale, ha causato lunghe code. «Abbiamo visto il panico, il caos. Le persone hanno cominciato a salire su qualsiasi mezzo trovassero per uscire da Beirut», ha scritto una corrispondente in Libano di Al Jazeera Zeina Khodr. Nella capitale e in altre parti del paese le scuole sono state trasformate in rifugi per i civili sfollati. All’aeroporto internazionale di Beirut i voli stanno subendo delle variazioni: molte compagnie hanno annunciato che sospenderanno il servizio e decine di voli in entrata e uscita sono stati cancellati. Martedì il segretario generale delle Nazioni Unite Antonio Guterres ha tenuto un discorso di fronte all’assemblea generale, e ha detto: «I libanesi, gli israeliani e tutti i cittadini del mondo non possono permettere che il Libano diventi una nuova Gaza». Gli Stati Uniti invece hanno detto in mattinata che avrebbero inviato propri soldati nella regione, in aggiunta ai 40mila già di stanza. All’assemblea generale dell’ONU il presidente statunitense Joe Biden ha detto che «una guerra su vasta scala non è negli interessi di nessuno» e che nonostante la recente escalation è ancora possibile trovare una soluzione diplomatica al conflitto.                        "
4,ilPost,2024-09-24,L’esodo da Cuba,"Dal 2022, più di 850mila cubani sono arrivati ​​negli Stati Uniti, secondo i dati ufficiali diffusi di recente dal governo americano, che ha parlato del «più grande esodo nella storia del paese». Lo U.S. Customs and Border Protection (CBP), cioè la polizia di frontiera che controlla dogane e transiti presso i varchi di confine nazionali e che dipende dal dipartimento della Sicurezza interna, ha confermato che il flusso migratorio ha causato un calo demografico a Cuba pari al 18 per cento della popolazione totale. Nulla fa pensare che la tendenza possa essere invertita: la grave crisi economica, sociale e del turismo non dà infatti segnali di miglioramento. I dati più recenti del CBP dicono che dall’1 ottobre del 2021 al 30 settembre del 2023 negli Stati Uniti sono arrivati 533mila cubani. Tra l’1 ottobre del 2023 e l’agosto di quest’anno si sono aggiunte altre 208mila persone. I numeri reali, comunque, sono certamente più alti, poiché il registro della CBP non comprende i 110mila cubani che hanno beneficiato del permesso umanitario e non include coloro che sono emigrati con altri tipi di visto. L’economista e demografo cubano Juan Carlos Albizu-Campos ha spiegato che mancano ancora i conteggi dell’ultimo trimestre dell’anno, ma che per il 2024 «si può tranquillamente prevedere che il numero totale degli emigranti arriverà a più di 260mila, superando i dati dello scorso anno». Finora dicembre è stato il mese con il maggior afflusso (25.048) e nel 2024 sono stati quasi 66mila i cubani intercettati dalla Guardia Costiera in mare, una delle rotte più pericolose che i migranti intraprendono attraverso lo Stretto della Florida per arrivare negli Stati Uniti. Qualche mese fa Juan Carlos Albizu-Campos aveva pubblicato uno studio in cui contestava che a Cuba vivessero più di 11 milioni di persone, come sostenuto invece dal governo cubano. Gli abitanti sono 8,62 milioni, diceva Albizu-Campos: «Il declino della popolazione prosegue. Stiamo assistendo a un processo che ho definito “svuotamento demografico”». L’esodo migratorio si sta affiancando a un calo considerevole del numero delle nascite e a un aumento della mortalità, confermato anche dal governo cubano che ha stimato che nel 2024 il numero delle nascite sarà inferiore a 80mila: la cifra più bassa dal 1959. Le proiezioni delle Nazioni Unite prevedono infine che entro il 2100 la popolazione di Cuba scenderà sotto i 6 milioni. Da almeno tre anni Cuba sta attraversando una delle crisi più gravi e profonde dal 1959, anno della rivoluzione guidata da Fidel Castro che instaurò nel paese un regime comunista. A Cuba è difficile reperire beni di prima necessità, acqua, cibo o medicine; le interruzioni di corrente sono continue, il sistema sanitario in enorme difficoltà, l’inflazione rende i salari anche di alto livello non sufficienti per una vita dignitosa e le attività produttive procedono a rilento. Fra le cause più recenti di questa crisi ci sono la pandemia, che ha azzerato i flussi turistici per almeno un paio d’anni privando l’isola della sua fonte principale di guadagno, l’aumento del debito pubblico e della dipendenza dalla valuta straniera, e l’inasprimento delle misure collegate all’embargo statunitense volute dall’ex presidente Donald Trump per alcuni anni. L’effetto più visibile della crisi, all’estero, è il flusso migratorio. La maggior parte di coloro che si spostano sono persone tra i 20 e i 40 anni e più della metà sono donne: è quindi un pezzo di popolazione giovane e attiva che se ne va per trovare condizioni di vita migliori e che sta lasciando il proprio paese senza forza lavoro. Alcune persone scelgono di partire da Cuba per il Nicaragua usandolo come corridoio migratorio per poi andare altrove. Altri remano fino a Miami su piccole barche. E migliaia proseguono il viaggio verso destinazioni come Spagna, Italia, Messico e Canada, o in uno qualsiasi dei pochi posti che prevedono un visto gratuito per i cubani. Secondo Mario Méndez Mayedo, capo del settore Identificazione, Immigrazione e Migrazione del ministero dell’Interno di Cuba, ci sono circa tre milioni di cubani che vivono all’estero."
5,ilPost,2024-09-24,I rabbini di tutto il mondo vengono in Calabria per i cedri,"In una stanza al pianterreno di una palazzina di tre piani a Santa Maria del Cedro, un comune cosentino di 5mila abitanti, il rabbino Menachem Lazar seleziona i cedri per la festa ebraica del Sukkot. Li prende da una cassetta, ne osserva attentamente le dimensioni e la forma, controlla se ci sono imperfezioni o macchie, li pulisce con un fazzoletto di carta e li ripone in una confezione di cartone, una per ogni cedro. Se un frutto non lo soddisfa, lo mette in una cassetta a parte. In fondo alla stanza adibita a magazzino, tre persone – due contadini locali e un giovane proveniente dal Marocco – preparano le spedizioni. Su ogni scatola viene incollato un adesivo con il nome e cognome dei destinatari, scritti in ebraico. Alla fine della mattinata, cinquecento confezioni da un cedro ciascuna sono pronte per essere inviate alle comunità ebraiche di tutto il mondo. La maggior parte delle richieste gli arrivano dagli Stati Uniti, dove il movimento chassidico ortodosso Chabad-Lubavitch, di cui fa parte, ha la sua sede principale, nel quartiere newyorkese di Brooklyn. Altre spedizioni sono dirette in Russia, dove suo fratello è a sua volta rabbino, in Ucraina, dove sono stati ricevuti anche dal presidente Volodymyr Zelensky, e alle comunità ebraiche italiane, in particolare quelle di Milano e Roma, dove lui vive «da 15 anni». In Israele invece ne spedisce pochissimi, «qualche centinaio», perché «lì hanno una grande produzione locale di cedri e ritengono quelli calabresi troppo costosi». Il prezzo per ogni cedro calabrese va dai 10 ai 15 euro ciascuno, a seconda degli accordi stipulati dai singoli rabbini con i coltivatori. Il Sukkot, o «festa delle capanne», è una delle principali ricorrenze ebraiche. Ricorda la vita nelle tende durante il viaggio nel deserto dall’Egitto verso la Terra promessa e si celebra alla fine del raccolto agricolo estivo. Quest’anno si svolge dal 16 al 23 ottobre. Durante le celebrazioni, che durano una settimana, i partecipanti portano un cedro nella mano sinistra e un fascio di rami di mirto, di palma e di salice legati con un filo di canapa nella destra, che vengono agitati secondo un preciso rituale. Per questo ogni anno tra giugno e settembre decine di rabbini provenienti da tutto il mondo si trasferiscono a Santa Maria del Cedro, dove si produce una varietà di cedri particolarmente indicata per le celebrazioni, poiché hanno la forma conica che consente di tenerli in una mano sola e la scorza liscia come prescrive la Torah, il principale testo religioso dell’ebraismo. Inoltre, al momento della raccolta sono di colore verde lucente, il che li rende più pregiati delle altre varietà. I religiosi ortodossi seguono tutte le fasi della lavorazione. Ispezionano i campi e scelgono gli alberi da frutto, che non devono avere meno di quattro anni e non devono essere stati innestati. Poi partecipano alla raccolta selezionando i frutti da raccogliere, che devono avere appunto la forma conica, essere lisci, lucidi e senza macchie. Infine sovrintendono al confezionamento e alla spedizione. I cedri che, nonostante l’accurata selezione al momento della raccolta, hanno delle imperfezioni vengono messi in una cassetta a parte. Finiranno sul mercato a un prezzo molto inferiore rispetto a quello pagato dai rabbini. Non esiste invece una regola per le dimensioni. I cedri somigliano a dei grandi limoni e possono arrivare a pesare anche più di 300 grammi, ma quelli più richiesti pesano più o meno 80 grammi. «La maggior parte dei fedeli li vuole piccoli e leggeri per poterli portare facilmente in mano, però c’è anche chi li chiede grandi», fino a 25o grammi, spiega Lazar. Per questo ogni spedizione è personalizzata. Poiché sono stati appena raccolti, sono quasi tutti ancora verdi, anche se «per la festa di Sukkot, a ottobre, saranno diventati gialli». È così dall’inizio degli anni Cinquanta, quando il rabbino Moshe Lazar, il padre di Menachem, tutte le estati cominciò ad andare in Calabria proprio per controllare che i frutti per il Sukkot fossero «puri» secondo le regole ebraiche, cioè nati da piante senza innesti. «Fino ad allora i contadini li vendevano a un solo negoziante, che a sua volta li rivendeva a dei commercianti di Genova che li esportavano poi in tutto il mondo. Finché a un grossista che stava a Lugano venne voglia di venire fin qui a vedere. Quando arrivò, scoprì che i cedri erano stati innestati con l’arancio amaro e lanciò l’allarme a tutti. Da allora veniamo personalmente», ha raccontato Moshe Lazar. In paese sostengono che grazie a lui la coltivazione di questi agrumi è sopravvissuta all’abbandono delle terre da parte dei contadini cominciata già negli anni Settanta del Novecento, alla speculazione edilizia che tra gli anni Ottanta e Novanta ha visto nascere decine di residence e villette per i turisti che cercavano una seconda casa al mare, e all’emigrazione giovanile che ha spopolato i paesi della costa tirrenica negli ultimi vent’anni. Per questo il Comune nel 2018 ha dato a Moshe Lazar la cittadinanza onoraria e nel Museo del cedro, che si trova in un antico opificio cinquecentesco ristrutturato dove si trasformavano i prodotti della campagna circostante, c’è una foto a tutta parete che lo ritrae al lavoro in una cedriera sotto i tipici graticci, delle reti che servono a proteggere gli alberi soprattutto dal vento, costruiti tradizionalmente con le canne che in questa zona crescono spontanee oppure con reti di plastica e assi di legno. Santa Maria del Cedro si trova al centro della cosiddetta «Riviera dei cedri», che si estende per ottanta chilometri lungo il mar Tirreno nella parte più settentrionale della Calabria ed è composta da 21 comuni. Qui si coltiva la gran parte dei cedri italiani, in una varietà che è detta «liscia diamante» proprio perché non è rugosa e alla raccolta è di colore verde brillante. L’antropologo calabrese Mauro Francesco Minervino sostiene che sia stata portata in Calabria proprio dagli ebrei. «Nell’alto Tirreno cosentino la coltura del cedro risale alla presenza in zona di comunità ebraiche sin dai primi secoli dell’era cristiana», ha scritto. Avrebbero continuato a coltivarli fino alla loro espulsione da parte degli spagnoli, avvenuta nel 1541. Domenica 15 settembre, in un incontro organizzato al Museo del cedro per la Giornata europea della cultura ebraica, Roque Pugliese, referente della piccola comunità ebraica calabrese di Palmi, in provincia di Reggio Calabria, ha detto che «sono riusciti a cacciare gli ebrei ma non a sradicare i cedri che questi avevano piantato». Fino agli anni Ottanta, da queste parti si producevano 160mila quintali all’anno di cedri su 4 chilometri quadrati di terreni. Poi la coltivazione degli agrumi andò in crisi. «I contadini cominciarono ad abbandonarla perché i frutti erano pagati pochissimo e la produzione non era più remunerativa», dice Angelo Adduci, presidente del Consorzio del cedro. Ogni pianta produce tra i 60 e gli 80 cedri all’anno e la raccolta è faticosa perché gli alberi sono pieni di spine. «Bisogna avere molta pazienza per raccoglierli, e se sono pagati troppo poco non ne vale la pena», dice un contadino. Inoltre, all’epoca lungo tutta la riviera non c’era neppure un’azienda che li trasformasse in canditi, cedrate, marmellate, liquori o in creme e altri prodotti cosmetici. «Tutti i cedri erano lavorati fuori dalla Calabria perché qui non c’erano aziende che potevano trasformarli, e i grossisti stritolavano i coltivatori pagandoli molto poco», spiega Adduci. Negli ultimi anni, l’aumento delle richieste dalle comunità ebraiche ha fatto più che raddoppiare il prezzo dei cedri, che è passato da 60 a 200 euro al quintale, e ha spinto molti contadini a tornare a coltivarli. Sono aumentate le piantagioni e sono nate anche diverse piccole aziende che li trasformano in prodotti alimentari o cosmetici. Adduci sostiene che la ripresa della produzione di cedri sia dovuta anche al lavoro di promozione e di conoscenza fatto dall’Accademia internazionale del cedro, un’associazione che è nata proprio per valorizzare la coltura del frutto e i suoi prodotti, alla creazione di un marchio per i prodotti della riviera dei cedri e alla creazione del Museo del cedro, che l’anno scorso ha registrato 50mila visitatori. Al Consorzio del cedro di Calabria contano trecento produttori affiliati, quasi un chilometro quadrato di cedriere, una produzione annua che è risalita a 20mila quintali e un giro d’affari di cinque milioni di euro all’anno, di cui la metà arriva dalla vendita alle comunità ebraiche. A maggio del 2023 la Commissione europea ha iscritto i cedri della «riviera» nel registro della Denominazione d’origine protetta (DOP), che indica i prodotti tipici di alta qualità legati alla zona in cui vengono prodotti e ai metodi tradizionali di coltura, proteggendoli da eventuali contraffazioni. «Il colore, la forma e la consistenza della scorza sono unici e strettamente legati sia ai fattori climatici tipici della fascia costiera tirrenica della provincia di Cosenza sia al fattore umano. L’utilizzo del graticcio è la tecnica tipica della zona di produzione di questo agrume, è ciò che influisce sull’aspetto finale del prodotto e serve a proteggere i frutti dal vento invernale, ma anche dai raggi solari», ha scritto la Commissione per motivare il riconoscimento. «Il nostro obiettivo è di arrivare nei prossimi anni a una produzione di 40mila quintali all’anno e di aumentare la percentuale di trasformazione dei cedri sul nostro territorio», dice Angelo Adduci, presidente del Consorzio. Quest’anno però l’eccessivo caldo estivo ha fatto ritardare la raccolta e ne sono stati prodotti solo 12mila quintali. Le piante di cedro sono molto delicate e la raccolta dei frutti risente molto dei cambiamenti climatici. Soffrono gli sbalzi di temperatura e il caldo o il freddo eccessivi, per questo i contadini utilizzano i tradizionali graticci per proteggerli. «Hanno bisogno di un clima temperato e in questa zona hanno trovato delle condizioni ideali, perché qui si incrociano le correnti calde che arrivano dal mare e quelle fresche provenienti dalle montagne. Quest’anno però è stato particolarmente caldo e la produzione ne ha risentito», spiega Adduci. Per questo anche la raccolta è cominciata in ritardo. Quando, agli inizi di settembre, si è svolta l’annuale «festa del cedro», al lavoro nei campi c’era un centinaio di rabbini."
6,ilPost,2024-09-24,In Emilia-Romagna sono rimaste 600 persone sfollate,"Tra domenica e lunedì molte persone che erano state evacuate a causa degli allagamenti in Emilia-Romagna sono tornate nelle loro case, ora al riparo dall’acqua defluita dopo il miglioramento delle condizioni meteorologiche. Secondo i dati diffusi dalla Regione, sono circa 600 le persone ancora sfollate contro le circa 2.000 segnalate alla fine della settimana scorsa. La maggior parte degli sfollati sono abitanti di Traversara, la frazione di Bagnacavallo dove nella notte tra mercoledì e giovedì scorso era crollato l’argine del fiume Lamone, portando nelle strade una grande quantità d’acqua che aveva allagato il piano terra di molte case. Molti sfollati di Traversara sono stati portati nel centro di accoglienza di Lugo, un comune a circa 6 chilometri di distanza. In due giorni l’amministrazione ha allestito tre diversi centri di accoglienza: prima al Pala Sabin, poi al Pala Lumagni e infine nella scuola media Francesco Baracca. Gli ospiti sono poi stati trasferiti in altre strutture a causa dei continui cambiamenti nelle previsioni e nello stato dei fiumi e degli argini. Molte persone hanno poi trovato altre sistemazioni oppure sono tornate nelle loro case, dopo aver ricevuto l’autorizzazione dalla Protezione civile impegnata a gestire l’emergenza. Negli ultimi due giorni i lavori per il ripristino degli argini e delle strade danneggiate dall’acqua sono andati avanti anche di notte, grazie alle torri faro che illuminano i cantieri. A Traversara è stata realizzata una nuova protezione dell’argine, tecnicamente chiamata “coronella”, che ha interrotto l’uscita dell’acqua dal punto di rottura del fiume Lamone. In tutta la regione sono stati aperti dieci cantieri urgenti, con un investimento di 23 milioni di euro: 14,3 milioni in provincia di Ravenna, un milione nella zona di Forlì e Cesena, 8 milioni di euro in provincia di Bologna. Sono state trovate 9.000 tonnellate di massi, posizionati a protezione degli argini nei punti più a rischio. Oltre a Bagnacavallo, una delle zone dove sono stati commissionati più interventi è l’area di Faenza, comune già colpito dalle alluvioni del maggio 2023. Tra mercoledì e giovedì le forti piogge hanno riempito il torrente Marzeno, che è traboccato oltre le sponde nel punto in cui confluisce nel Lamone. L’acqua si è riversata nelle strade, in particolare quelle del quartiere Borgo Durbecco: i piani seminterrati sono stati inondati, le porte divelte e i mobili e gli oggetti danneggiati. Molti abitanti avevano appena finito di ristrutturare case e aziende dopo le due alluvioni di un anno e mezzo fa. Gli operai sono al lavoro per ripulire gli argini dei due fiumi da tutto il materiale che si è accumulato a causa della piena. A Modigliana, nella zona di Forlì, è stato sistemato l’acquedotto. È finita anche la ricognizione sulle zone a rischio frane e sono stati rimossi i detriti più grossi spostati dall’acqua. A Budrio, in provincia di Bologna, ci sono ancora diverse zone allagate per cui non è stato possibile iniziare la pulizia del territorio. Quattro ditte sono state incaricate di sistemare l’argine del fiume Idice, danneggiato in modo grave in un tratto lungo 100 metri. La Protezione civile ha emesso un’allerta gialla anche per martedì, in provincia di Bologna e nelle province di Ravenna, Forlì-Cesena e Rimini. In questo caso l’allerta non riguarda fenomeni meteorologici intensi come quelli della scorsa settimana, ma serve come avvertimento per gli amministratori e la popolazione riguardo al livello dei fiumi e dei canali: in queste aree non è ancora defluita tutta l’acqua che si è accumulata nei giorni scorsi, e alcuni argini potrebbero essere a rischio di rottura. C’è anche il rischio di frane sulle colline e sull’Appennino a causa delle delicate condizioni idrogeologiche, dovute alla grande quantità di pioggia caduta nei giorni scorsi."
7,ilPost,2024-09-24,L’esonero di Daniele De Rossi e il caos nella Roma,"Mercoledì 18 settembre la dirigenza della Roma ha esonerato l’allenatore della squadra maschile di calcio Daniele De Rossi, una scelta sorprendente e inattesa: si erano giocate solamente quattro partite dall’inizio del campionato, e in estate il contratto di De Rossi era stato rinnovato fino al giugno del 2027. Nei cinque giorni successivi sono successe molte cose che hanno mostrato una certa confusione nella società: prima è stato nominato come nuovo allenatore Ivan Juric, che ha un’idea di gioco assai diversa da De Rossi. Poi un video di due tifosi che protestano violentemente fuori dal centro sportivo della Roma, chiedendo dove sia l’amministratrice delegata Lina Soulokolou, è diventato virale. Souloukou è diventata l’obiettivo principale delle proteste dei romanisti e le autorità le hanno dato una scorta per proteggerla. Domenica si è dimessa. Infine, mentre domenica la Roma vinceva la sua prima partita di questo campionato, i gruppi del tifo organizzato della Curva Sud sono rimasti fuori dallo stadio fino al trentesimo minuto; una volta entrati, hanno mostrato diversi striscioni e fatto cori a favore di De Rossi e contro gli statunitensi del gruppo Friedkin, proprietario del club dal 2020. Il caos è stato alimentato non solo dalla scelta della Roma di esonerare un allenatore giovane e promettente sul quale sembrava volesse puntare per creare un ciclo, per costruire cioè qualcosa di duraturo, dandogli il tempo a disposizione per farlo, ma anche per la gestione comunicativa di tutta la faccenda. La Roma ha esonerato De Rossi, che da calciatore giocò per 18 anni nella Roma e divenne capitano dopo il ritiro di Francesco Totti, in maniera improvvisa, con un breve comunicato in cui parlava di «decisione adottata nell’interesse della squadra, per poter riprendere prontamente il percorso auspicato, in un momento in cui la stagione è ancora al suo inizio». Nei primi cinque giorni dopo l’esonero di De Rossi, nessuno tra i principali dirigenti del club aveva parlato della situazione: né la famiglia Friedkin, che non era presente allo stadio contro l’Udinese, né Souloukou dopo essersi dimessa, né il direttore sportivo Florent Ghisolfi. «Manca una comunicazione chiara: non puoi mandare via De Rossi con un comunicato di tre righe. Alla Roma non parla nessuno, non c’è una presa di posizione», aveva detto domenica sera il giornalista Fabio Caressa durante la trasmissione Sky Calcio Club. Nel frattempo, lunedì è stato comunicato l’accordo tra i Friedkin e l’Everton per l’acquisto da parte del gruppo della squadra che gioca nel campionato inglese, con conseguenti dubbi sul reale coinvolgimento dei Friedkin nella gestione della Roma. E poco dopo la Roma ha pubblicato un comunicato per spiegare più estesamente le ragioni della scelta di esonerare De Rossi, e ribadire l’impegno dei Friedkin. Nel comunicato hanno scritto che «la campagna acquisti estiva ha segnato l’inizio di un progetto strategico pluriennale pensato per riportare la Roma ai vertici del calcio europeo» e che la loro responsabilità come proprietari del club è «prendere decisioni nel miglior interesse della Roma, anche quando sono estremamente difficili». Quella di esonerare De Rossi è stata presa «con la convinzione che sia la strada giusta per puntare ai trofei in questa stagione». Ci hanno tenuto a precisare che l’acquisto dell’Everton non modificherà il loro impegno nel club e anzi «potrà portare solo vantaggi alla Roma». Insomma i dirigenti della Roma, spaventati dal brutto inizio di stagione in cui la squadra ha fatto 3 punti nelle prime 4 partite di campionato, hanno preferito intervenire subito per invertire la tendenza, temendo che le prime partite potessero essere l’anteprima di un’altra stagione mediocre nonostante i circa 100 milioni di euro spesi quest’estate per rinforzare la squadra. La Roma non arriva tra le prime quattro in Serie A dal 2017-2018 e non gioca quindi la Champions League, la principale competizione europea per club, dalla stagione 2018-2019. Esonerare De Rossi era chiaramente una scelta impopolare, ma i Friedkin non hanno voluto aspettare, a costo di interrompere bruscamente un percorso, sacrificare uno dei simboli della tifoseria e senza avere un’alternativa adeguata per guidare la squadra. De Rossi era stato nominato come allenatore della Roma lo scorso gennaio al posto del portoghese José Mourinho, con il quale le cose avevano smesso di funzionare da un po’ per la squadra: la Roma era nona con soli 29 punti ottenuti in 20 partite, 22 in meno della prima in classifica. La scelta di De Rossi era stata giudicata una mossa intelligente (o furba, a seconda delle interpretazioni) della dirigenza, che per sostituire un allenatore amato come Mourinho aveva scelto una persona a cui la tifoseria è ancora più attaccata. De Rossi, 41 anni, quasi non aveva esperienza come allenatore, ma era considerato una figura carismatica a sufficienza per riempire il vuoto lasciato da un personaggio ingombrante come Mourinho: ci era riuscito da subito, sia dal punto di vista sportivo sia da quello comunicativo. In campo la Roma aveva cominciato a giocare un calcio più coraggioso e offensivo, valorizzando molti calciatori e risalendo in classifica: con De Rossi fece 34 punti nelle 18 restanti partite di campionato, mentre in Europa League, la seconda competizione europea per club, fu eliminata in semifinale dal Bayer Leverkusen, una delle migliori squadre della scorsa stagione, con la quale se la giocò quasi alla pari dopo aver eliminato il Milan nei quarti di finale. Per premiare il buon rendimento, la società annunciò la decisione di voler allungare il contratto di De Rossi poco prima della partita di ritorno contro il Milan, come a voler manifestare l’intenzione di dare fiducia all’allenatore a prescindere dai risultati. De Rossi aveva convinto anche nel modo in cui si era presentato fuori dal campo, parlando spesso in maniera schietta e mai banale, in contrasto con la maggior parte dei suoi colleghi. Poi nel finale di stagione la Roma aveva rallentato, perdendo alcune partite decisive in campionato che non le avevano permesso di entrare nei primi cinque posti, quelli con cui ci si qualifica per la successiva Champions League. Per provare a spiegare le ragioni di un esonero avvenuto così presto, in molti citano il fatto che, contando anche il finale della scorsa stagione, la Roma abbia vinto solo una partita delle ultime undici e che quindi De Rossi, finiti l’entusiasmo e la carica emotiva che spesso accompagnano l’arrivo di un allenatore a stagione in corso, si stesse normalizzando verso un rendimento mediocre. Ciononostante, la dirigenza aveva confermato la sua scelta e il 25 giugno De Rossi aveva firmato un nuovo contratto di tre anni. Considerando la sua giovane età, la discreta base di partenza della rosa e la buona disponibilità economica del club, sembrava potesse essere l’inizio di un percorso di crescita per la squadra. O perlomeno che De Rossi si fosse guadagnato la possibilità di dimostrare di essere all’altezza di una squadra ambiziosa, una cosa ancora da verificare del tutto, visto che allenava in Serie A da neanche un anno. Sono bastate però quattro partite per rivedere questa scelta: non era mai successo che la Roma esonerasse un allenatore dopo così poche giornate di campionato. Nelle prime quattro partite di questa Serie A la Roma non ha mai vinto, perdendo contro l’Empoli e pareggiando contro Cagliari, Juventus e Genoa (una partita in cui era stata in vantaggio fino all’ultimo minuto): un inizio evidentemente al di sotto delle aspettative per risultati e gioco mostrato, ma a detta di quasi tutti i commentatori non sufficiente per giustificare un esonero. Anche perché la Roma ha giocato tre di queste partite con la squadra non ancora al completo, visto che gli ultimi giocatori presi nel calciomercato estivo (i difensori Mario Hermoso e Mats Hummels) sono arrivati a inizio settembre. Oltretutto il centrocampista Manu Koné, fondamentale per il gioco della Roma, era arrivato solo qualche giorno prima, mentre l’attaccante argentino Paulo Dybala, che fino a pochi giorni dalla fine del calciomercato sembrava dovesse andarsene, era rimasto: un’altra faccenda gestita con tempi e modi sbagliati dalla Roma. Fino a fine agosto, l’allenatore aveva pensato e provato una squadra senza Dybala, in cui probabilmente sarebbe stato da subito importante uno dei nuovi acquisti, l’argentino Matias Soulé. Il fatto che Dybala sia rimasto da un lato ha lasciato a De Rossi un calciatore forte a disposizione, ma dall’altro lo ha costretto a trovare una soluzione per far coesistere due giocatori molto simili, Soulé e Dybala, appunto. Il messaggio con cui Paulo Dybala ha salutato Daniele De Rossi Juric, il sostituto di De Rossi, ha parecchia esperienza in Serie A (ha allenato Genoa, Verona e Torino), ma le sue idee di calcio si adattano male ai giocatori che ha la Roma: sono molto tecnici e adatti al possesso palla, mentre Juric predilige giocatori con grandi doti atletiche. Peraltro a Juric è stato fatto un solo anno di contratto, un altro segnale di come in questo momento la dirigenza della Roma non abbia le idee molto chiare sul futuro della squadra. Per Juric ci sarà comunque il rinnovo di contratto automatico se la squadra si qualificherà alla prossima Champions League, una cosa evidentemente ritenuta fondamentale dalla dirigenza, per il prestigio e soprattutto le entrate economiche che ne derivano. «Quella di Juric sembra una scelta dettata dal panico, o nemmeno: una scelta qualsiasi. L’importante è arrivare vivi a fine stagione. Allora non valeva la pena concedere del tempo a De Rossi? Non era più onesto, o anche solamente più furbo da parte dei Friedkin? E poi, perché non è stato fatto in estate, e perché non almeno durante la sosta per le nazionali? Sono passate solo 4 partite», ha scritto Lorenzo Baldini in un’analisi sul sito di approfondimento Ultimo Uomo. L’esonero di De Rossi era talmente inatteso che si sono diffuse teorie fantasiose, come se dovesse esserci per forza dietro qualcosa di opaco per farsene una ragione: è una cosa che succede in particolare a Roma e con la Roma. Sono circolati alcuni audio che parlavano di presunti litigi tra De Rossi e i calciatori della Roma, in particolare il capitano Lorenzo Pellegrini, il centrocampista Bryan Cristante e il difensore Gianluca Mancini. Domenica, contro l’Udinese, sono stati fischiati dai tifosi. Ma sono ricostruzioni poco attendibili: la cosa più probabile è che la dirigenza abbia agito in maniera impulsiva o quando ha scelto di rinnovare il contratto a De Rossi, se non era convinta fosse lui l’allenatore giusto per far ripartire la Roma, o quando lo ha esonerato dopo quattro partite. La contestazione dei tifosi durante Roma-Udinese raccontata da DAZN C’è anche l’impressione che la proprietà non fosse preparata a gestire il seguito caotico della decisione. La dirigenza della Roma in questi anni era riuscita a schivare le critiche per i risultati non sempre positivi (la squadra è andata bene nelle competizioni europee ma in campionato è arrivata per tre anni di fila sesta) e per l’assenza di figure in grado di comunicare con l’esterno sfruttando la capacità di parlare e avvicinarsi ai tifosi dei suoi allenatori, prima José Mourinho e poi De Rossi. Con l’esonero di quest’ultimo, è venuto meno quello schermo tra tifosi e società, ed è cominciata la contestazione. Difficilmente Juric riuscirà a rimediare a questa frattura: è un allenatore preparato, ma meno empatico e carismatico dei suoi predecessori.               "
8,ilPost,2024-09-24,C’è una nuova compagnia ferroviaria nazionale,"Martedì 7 gennaio alle 5:55 dalla stazione di Cuneo partirà un treno passeggeri verso Savigliano, il primo 13 anni dopo la chiusura della tratta Cuneo-Saluzzo-Savigliano, all’epoca definita antieconomica dalla Regione Piemonte. Sarà un treno di Arenaways, la compagnia ferroviaria che lo scorso marzo ha firmato un accordo con la Regione per riaprire il collegamento chiuso nel 2012: è la prima a puntare sul trasporto pubblico locale, da anni considerato poco redditizio, e anche la prima che vuole inserirsi nel mercato dei collegamenti nazionali gestiti da Trenitalia e Italo. Di fatto Arenaways si sta preparando a diventare la terza compagnia ferroviaria nazionale. In realtà Arenaways non è un’assoluta novità. Giuseppe Arena – ex capostazione e dirigente di Trenitalia, poi imprenditore – la fondò nel 2006 per sfruttare la liberalizzazione del mercato ferroviario e proporre un servizio alternativo a quello offerto da Trenitalia nei collegamenti tra Torino e Milano. Ma le cose non andarono come previsto, i primi treni partirono nel novembre del 2010 e si fermarono soltanto un anno dopo a causa delle difficoltà economiche dovute agli incassi sotto le aspettative. Al termine di una lunga controversia legale iniziata nel 2012, nel 2021 il Consiglio di Stato e infine nel 2023 la Cassazione stabilirono che Trenitalia e RFI – la società che gestisce l’infrastruttura ferroviaria – ostacolarono Arenaways per impedirle di operare sul mercato liberalizzato. Arenaways aveva accusato le due società del gruppo Ferrovie dello Stato di averle concesso orari molto scomodi, a detta dell’azienda motivo dell’insuccesso. I giudici condannarono Trenitalia e RFI a risarcire Arenaways con 300mila euro per abuso di posizione dominante. Ora Arenaways non è più gestita da Giuseppe Arena, ma dal figlio Matteo che ha riunito altri soci nel gruppo chiamato Longitude, di cui fanno parte anche l’azienda Generale Costruzioni Ferroviarie e Caronte & Tourist, la compagnia di navigazione che gestisce i collegamenti tra Calabria, Sicilia, Campania, Sardegna e le isole minori siciliane. Da mesi si sa che sono in corso trattative – mai smentite – per far entrare nel gruppo anche Renfe, la compagnia pubblica ferroviaria spagnola che negli ultimi due anni ha cominciato a investire anche all’estero. Il primo obiettivo di Arenaways è rendere economicamente sostenibile la tratta Cuneo-Savigliano-Saluzzo e dal 2026 la Ceva-Ormea, sempre in Piemonte, al confine con la Liguria. Sono due tratte abbastanza brevi, 49 e 36 chilometri, che fanno parte dei cosiddetti “rami secchi”, cioè quei collegamenti abbandonati perché in perdita. La Regione ha concesso un contributo pubblico di 3,6 milioni di euro per sostenere i costi del servizio pubblico, poi spetterà alla società attrarre più passeggeri possibili per ottenere un margine economico e continuare a sviluppare il servizio. Il piano prevede di arrivare a 271mila passeggeri all’anno nel 2025 fino a quasi 350mila il 2034. In questo modo Arenaways cerca di sfruttare una delle poche possibilità lasciate dal mercato ferroviario regionale, dove le opportunità di competere sono pochissime: quasi tutte le Regioni hanno assegnato il trasporto pubblico locale a Trenitalia senza fare gare, quindi senza concorrenza. In Lombardia la Regione ha rinnovato il contratto a Trenord – controllata al 50 per cento da Trenitalia, azienda del gruppo Ferrovie dello Stato, e per un altro 50 per cento dal gruppo Ferrovie Nord Milano (FNM), una società a sua volta controllata per quasi il 60 per cento dalla Regione – per altri 10 anni, anche in questo caso senza gara. Anche se le linee locali piemontesi non potranno mai avere i ricavi della Torino-Milano, Matteo Arena è convinto che lo spazio per le aziende private ci sia. Dice che la concorrenza non deve essere Trenitalia, ma le auto, e che per convincere le persone a spostarsi in treno bisogna offrire servizi migliori di quelli che si trovano mediamente sui treni italiani: «Se oggi convinciamo un passeggero, domani due, dopodomani tre, alla fine toglieremo molte auto dalle strade. È un cambio che garantisce più sicurezza e più rispetto dell’ambiente». Alcuni dei nuovi servizi possono sembrare dettagli, eppure possono davvero migliorare la quotidianità dei pendolari. Per esempio gli orari dei treni sono stati studiati per rispettare le coincidenze con il resto del sistema ferroviario regionale e soprattutto con la rete locale degli autobus, un particolare spesso trascurato da Trenitalia. I treni avranno Wi-Fi gratuito per permettere alle persone di lavorare, e schermi con aggiornamenti in tempo reale sulla tratta, previsioni meteo, mappe interattive e schede dettagliate sulle stazioni, film, audiolibri e giochi. I treni saranno del modello ATR 220, realizzato dall’azienda polacca PESA. Martedì la nuova livrea è stata presentata alla InnoTrans di Berlino, una delle fiere internazionali più importanti per il mercato ferroviario. L’innovazione forse più interessante riguarda i biglietti digitali gestiti dall’azienda svizzera Fairtiq. Ai passeggeri basterà iniziare il viaggio con un tocco sullo smartphone e successivamente l’app riconoscerà gli spostamenti grazie alla geolocalizzazione. Una volta arrivati a destinazione, i passeggeri potranno cliccare di nuovo per terminare il viaggio, oppure l’app riconoscerà automaticamente la discesa dal treno e concluderà il pagamento del biglietto. Sarà comunque messo in vendita anche un normale biglietto cartaceo, per chi non ha uno smartphone. Lo scorso marzo l’autorità di regolazione dei trasporti ha concesso a Longitude di avere accesso alla rete ferroviaria nazionale per far viaggiare treni su sei tratte nazionali e una internazionale: Roma-Reggio Calabria, Torino-Lecce, Torino-Venezia, Roma-Genova e Milano-Innsbruck-Monaco di Baviera con passaggio da Bolzano, sulla linea del Brennero. I collegamenti dovrebbero partire all’inizio del 2026 e saranno della categoria Intercity, non con l’alta velocità dove il mercato è occupato dai Frecciarossa di Trenitalia e dall’unica altra compagnia ferroviaria privata nazionale, Italo. I treni della categoria Intercity hanno la prenotazione obbligatoria del posto a sedere, viaggiano al massimo a 200 chilometri all’ora e collegano solitamente città capoluogo con un numero ridotto di fermate intermedie. «I collegamenti Intercity ci interessano molto, pensiamo di riuscire a portare anche lì la qualità raggiunta dall’alta velocità, grazie alla concorrenza», continua Arena. «Ma ci sono tanti altri spazi: siamo interessati anche ad altre tratte soppresse del trasporto pubblico locale. In Lombardia, per esempio, è vero che è stata confermata l’assegnazione diretta a Trenord, ma il contratto di servizio prevede anche di poter dare altre linee a nuovi operatori: è un percorso che si può fare. Il nostro obiettivo è dimostrare che si può fare qualcosa di diverso, di qualità migliore, a un costo ragionevole per i contribuenti». Soltanto in Piemonte ci sono 15 linee abbandonate non comprese dal contratto di servizio firmato con Trenitalia. In tutta Italia le linee sospese sono 38 per un totale di circa 1.200 chilometri di binari non utilizzati."
9,ilPost,2024-09-24,Su Instagram e TikTok è pieno di nonni,"Il profilo Instagram di Licia Fertz assomiglia a quello di molte influencer. C’è un video in cui sfila sorridente durante una marcia a favore dei diritti della comunità LGBTQ+ indossando una sgargiante coroncina di fiori dei colori dell’arcobaleno; un post in cui fa pubblicità a un prodotto di Dyson; un altro in cui si mostra in costume da bagno e parla del rapporto complesso che molte donne hanno con il proprio corpo; una foto con l’outfit indossato durante una festa di capodanno. Su Instagram Fertz ha 257 mila follower, su TikTok pochi meno di 30mila: sono numeri che fanno di lei un “personaggio del web”, di quelli che spesso vengono riconosciuti per strada, invitati in televisione o pagati dalle aziende per pubblicizzare prodotti al loro pubblico molto affezionato. C’è un solo dettaglio che la distingue facilmente dagli altri: Fertz ha 94 anni. Rientra nella categoria delle cosiddette “senior influencer”, persone dai settant’anni in su (ma spesso anche molto più anziane) che hanno una presenza digitale molto attiva, riconoscibile e apprezzata tra gli utenti più giovani. Talvolta i senior influencer hanno creato da sé i propri profili e curano personalmente i contenuti che pubblicano. Molto più spesso diventano famosi a partire da qualche video pubblicato per divertimento dai nipoti online. Anche per questo, in Italia quasi tutti i senior influencer più famosi si fanno chiamare con il nome di battesimo: nonna Luigina, nonna Adele, nonno Lello, nonna Nennella, nonno Severino. Alcuni danno immediatamente l’idea di essere affabili, energetici, felici di stare al gioco, altri funzionano perché si mostrano burberi e schietti in una maniera che risulta simpatica. Quasi tutti hanno fortissimi accenti locali, anche perché spesso vivono in cittadine piuttosto piccole e provengono da famiglie che storicamente non sono state molto ricche: attirano l’affetto del pubblico proprio perché danno l’idea di essere persone alla mano, autentiche, disinteressate a creare un personaggio fittizio e idealizzato come succede invece spesso sui social network. Anche Fertz ha cominciato ad apparire online su idea del nipote, Emanuele Usai. «All’inizio lo scopo del profilo era distrarre nonna dalla depressione per la morte del nonno: vestirla tutta colorata, portarla fuori, vivere nuove esperienze», racconta Usai. «Io la considero un po’ la madrina delle nonne influencer italiane, è stata la prima, anche se non è più quella più seguita». Il profilo di Fertz cominciò ad attirare moltissima attenzione cinque anni fa, quando fu invitata a posare in topless sulla copertina della rivista Rolling Stone: nell’insieme, il suo è il profilo che più si distingue nell’intenzione di mostrare Fertz come una donna dall’identità complessa e poliedrica, distante dallo stereotipo della donna anziana modesta e legata esclusivamente alla sfera domestica. «Anche il profilo di nonna si chiama @liciafertz e non Nonna Licia perché vuole sottolineare che essere nonna non è l’unico aspetto della sua vita», dice Usai. «Prima di essere nonna una donna è stata figlia, moglie, madre, lavoratrice, ha avuto identità diverse, ha attraversato periodi bui e periodi belli, ma è arrivata dov’è perché è riuscita a raccogliere queste tante cose e metterle insieme», aggiunge Fertz. Oggi il nipote lavora a tempo pieno al suo profilo, seguendo gli eventi a cui Fertz viene invitata, le collaborazioni con i brand, e capendo insieme a lei i temi su cui vuole esporsi personalmente, come la legalizzazione dell’eutanasia e la cosiddetta “body positivity”. «Non hai idea di quante donne, anche di cinquant’anni, ci hanno scritto per ringraziarci per aver mostrato che una donna di 90 anni può indossare tranquillamente un costume da bagno», racconta per esempio Usai. È un ragionamento che fanno molte altre senior influencer in tutto il mondo, soprattutto negli Stati Uniti, in Canada e in Cina. Attirano l’attenzione anche di donne molto più giovani perché mostrano, in modo spesso piuttosto realistico, come continuare ad avere uno stile personale e una vita attiva, emozionante e piena anche in tarda età. Già nel 2018, per esempio, l’artista e influencer australiana 77enne Jenny Kee diceva al New York Times di non avere nessuna intenzione di «diventare una di quelle vecchiette che stanno ferme nella propria casa di cura, con quei capelli azzurrini»: «se ci trovate in una casa di cura saremo lì con la nostra marijuana, i nostri alimenti salutari e il nostro gran senso dello stile». Da questo punto di vista, i senior influencer italiani che vanno per la maggiore danno un’immagine della vecchiaia più tradizionale, anche se spesso molto gioiosa. Su TikTok attirano per esempio molto entusiasmo gli sketch comici di nonno Severino e nonna Imma (rispettivamente 95 e 84 anni), che mostrano spesso la felicità di stare ancora bene insieme dopo molti anni di matrimonio. I contenuti che piacciono più di tutti, e che attirano anche una grossa parte di pubblico internazionale affezionato all’immagine della nonna italiana che propone ricette semplici e gustose della tradizione locale, sono quelli in cui, appunto, le nonne cucinano. La pagina più seguita ad appartenere a questo filone è quella di Silvana Bini, detta Nonna Silvi, che ha 83 anni e 3,5 milioni di follower su Instagram, oltre ad altri 1,7 milioni su TikTok. Le pagine sono state aperte da suo nipote, il ventottenne Gabriele Martini, all’inizio del 2023, e hanno ottenuto immediatamente grande successo. Oggi Bini viene invitata spesso a partecipare a trasmissioni televisive, è stata intervistata da importanti media internazionali ed è stata invitata in Qatar a cucinare per la famiglia dell’emiro Tamīm bin Ḥamad Āl Thānī, ma alla domanda «qual è la cosa che la diverte di più, tra tutto quello che fa?» risponde comunque «fare i biscottini». Vive a Montespertoli, in provincia di Firenze, e dopo aver lavorato come stiratrice in una grande fabbrica, aver aiutato il marito a gestire un pollaio e contribuito a crescere i nipoti, da anni lavora con il figlio in un forno che vende prodotti tipici della tradizione toscana. Oggi è il volto dell’azienda di famiglia, che spedisce biscotti, conserve, pasta e creme in tutta Europa. Per lei, i social network «sono principalmente lavoro»: «ci si dà da fare, sennò non si campa», spiega. «Non mi spiego il successo, forse è che propongo ricette facili. Poi sono schietta, pane al pane. Qualche volta sono sguaiata, allora dico a mio nipote “scancella, ho esagerato!”», ha raccontato in un’intervista al Fatto Quotidiano. «A lei piace stare a casa, guardare Beautiful, giocare a carte con le sorelle che abitano qui. Poi è disponibilissima a fare foto con le persone che la riconoscono per strada, anche se un po’ ci resta male se viene assaltata dalla gente», dice invece Martini, il nipote. «La gente a volte non ha ritegno. La strattonano a destra e sinistra. Ma poi lei è una nonna, le piace mettersi a chiacchierare». A febbraio sia Bini che Natalina Moroni, che ha 87 anni e sui social network è nota come nonna Natalina, sono state invitate al Senato per essere premiate dall’Associazione Assotutela in quanto personaggi che diffondono la tradizione italiana e la memoria storica del paese. «Nel nostro caso è cominciato tutto un po’ per caso: la nonna a casa fa sempre la pasta fresca, e un giorno stavo studiando per la maturità, le ho fatto un video per ricordo e l’ho caricato su TikTok, che fino a quel momento usavo a fini personali», racconta il nipote, il ventenne Luca Mercati. «È diventato virale, ma ho pensato che fosse un caso. Una settimana dopo la nonna stava preparando i ravioli e le ho fatto un altro video, e ha avuto così tanto successo che poi hanno cominciato a contattarci le tv locali e poi quelle nazionali, ed è cominciato tutto». Oggi su TikTok ha 3 milioni di follower, su Instagram 249mila, e Mercati ha organizzato alcune collaborazioni con marchi di sughi e altri prodotti alimentari, oltre a gestire di tanto in tanto delle dirette su TikTok, che permettono ai creatori di contenuti di monetizzare l’attenzione degli altri utenti in modo piuttosto semplice e diretto una volta superato il primo milione di follower. «Ci avevano chiesto anche di fare pubblicità a brand di abbigliamento, ma abbiamo deciso che non era il caso: è facile che la gente si stanchi se cominci a farti sponsorizzare da aziende che non c’entrano nulla con ciò che fa la nonna», spiega. Anche lei viene spesso riconosciuta per strada. «All’inizio le persone la salutavano per strada e lei rispondeva “Io non vi conosco, però”. E loro rispondevano “io la seguo, mi piace quello che fa!”. Da allora sono venuti a trovarla anche follower dal Brasile e dal Canada», racconta Mercati. «Spesso ci commentano i video per dire che anche la loro nonna italiana preparava quei piatti. C’è tantissima gente fuori dall’Europa che vuole conoscere la nostra tradizione. Noi però facciamo i video solo quando le va, per divertirci insieme: a lei piace uscire, stare con le amiche, leggere, guardare la televisione la sera. Fare, giustamente, la vita da pensionata»."
10,ilPost,2024-09-24,Com’è meglio sistemare i banchi a scuola?,"Nei primi giorni di scuola, soprattutto all’inizio dei cicli di istruzione, un’attività a cui gli alunni dedicano particolare attenzione è la scelta del posto in cui sedersi o quella del compagno e della compagna con cui condividere il banco. Di solito sono scelte subordinate anche a valutazioni preventive o contingenti degli insegnanti, oltre che vincolate al tipo di banchi disponibili (singoli o da due posti) e alla conformazione dell’aula, che può più o meno limitare le disposizioni possibili. In psicologia ambientale, la disciplina che studia le reazioni psicologiche agli ambienti fisici, esiste da alcuni decenni un interesse scientifico per l’influenza che la disposizione dei banchi può avere sui processi di apprendimento, sullo sviluppo cognitivo ed emotivo individuale e sui comportamenti in classe nella scuola primaria e secondaria. Esiste da prima che la pandemia rendesse per qualche tempo le distanze interpersonali e quella tra i banchi materia di salute pubblica e argomento di discussione. In sostanza, chi studia questo tipo di effetti cerca di comprendere se e come diverse disposizioni dei banchi possano favorire determinate attività didattiche e sociali, incentivare alcuni comportamenti, e migliorare l’interazione tra alunni e con l’insegnante. I risultati delle ricerche, piuttosto variabili a seconda degli aspetti presi in considerazione di volta in volta, indicano in generale che non esiste una disposizione dei banchi preferibile in assoluto rispetto alle altre. Ognuna presenta vantaggi e svantaggi in rapporto al compito richiesto e all’obiettivo didattico perseguito. È un fatto peraltro noto agli insegnanti, che nella pratica dimostrano di tenerlo in considerazione quando distanziano i banchi durante le esercitazioni individuali, per esempio, o quando raggruppano più banchi per favorire attività di gruppo. Le due disposizioni dominanti in diverse parti del mondo sono quella tradizionale, in cui i banchi – singoli o doppi – sono ordinati in file e colonne di fronte alla lavagna e a una cattedra, e quella con i banchi raggruppati e attaccati come a formare delle “isole”. In anni recenti la disposizione a gruppetti si è diffusa più di prima, non soltanto in occasione di attività di gruppo ma in generale per promuovere all’occorrenza l’interazione e la cooperazione tra studenti. In Italia sia i dati che la letteratura scientifica sono carenti rispetto ad altri paesi, probabilmente per ragioni storiche, e in generale per una minore inclinazione a sperimentare disposizioni dei banchi alternative rispetto a quella tradizionale. Una maggiore flessibilità nella strutturazione degli ambienti destinati alla formazione, in modo da aumentare la quantità di «spazi polifunzionali e modulari», è però tra le indicazioni condivise da anni dall’Istituto Nazionale di Documentazione, Innovazione e Ricerca Educativa (INDIRE), un ente di ricerca del ministero dell’Istruzione che sostiene varie iniziative per il miglioramento della scuola. Durante la pandemia un piano scuola emanato dal ministero dell’Istruzione propose provvisoriamente «una rimodulazione dei banchi, dei posti a sedere e degli arredi scolastici, al fine di garantire il distanziamento interpersonale di almeno 1 metro, anche in considerazione dello spazio di movimento». L’applicazione del piano fu in parte complicata sia dalla mancanza di spazi sufficienti in molte aule, sia dalle difficoltà a reperire banchi monoposto, o a rendere monoposto i modelli esistenti a due posti. Nell’esperienza di alcuni professionisti che fanno ricerca nelle scuole la disposizione in file e colonne di banchi a due posti (o due banchi monoposto affiancati) è ancora oggi la più diffusa, dice Francesco Sulla, ricercatore in psicologia dello sviluppo e psicologia dell’educazione all’Università di Foggia. Insieme alla professoressa di psicologia dell’Università di Parma Dolores Rollo e alla psicologa clinica Veronica Jotta, Sulla è tra le altre cose autore di un articolo del 2016 sugli effetti della disposizione dei banchi sui comportamenti e sulle attività in classe, osservati in nove scuole elementari e cinque scuole medie in tre diverse città italiane (Cremona, Crotone e Parma). Dalla loro ricerca emerse che la disposizione dei banchi più utilizzata nelle classi in generale (64,5 per cento) e largamente più utilizzata nelle classi di scuola media (87,3 per cento) era quella tradizionale, composta cioè da più file di banchi da due o tre posti ognuna. La seconda disposizione più utilizzata (15,5 per cento), soprattutto alle elementari (29,1 per cento), era a banchi singoli staccati l’uno dall’altro e disposti in file o sparsi per la classe. Altre disposizioni meno diffuse erano: a gruppi di più banchi affiancati; a ferro di cavallo attorno alla cattedra; e a file orizzontali, composte da banchi uniti. Una serie di test condotti nelle classi mostrò che in termini di comportamenti on-task degli studenti – cioè comportamenti appropriati, aderenti alle richieste dell’insegnante – non c’erano differenze significative tra le diverse disposizioni dei banchi. Il più alto livello medio di comportamenti appropriati fu però riscontrato con la disposizione a banchi sparsi, nelle scuole medie, e con la disposizione a ferro di cavallo, nelle scuole elementari. Nei casi osservati, stando a quanto detto dagli insegnanti, la disposizione tradizionale e quella a banchi sparsi erano usate perlopiù con l’obiettivo di ostacolare le interazioni indesiderate tra gli studenti ed evitare così interruzioni delle lezioni. Tra le ragioni che limitavano le possibilità di provare disposizioni alternative alcuni insegnanti indicarono la numerosità degli alunni nelle classi e la necessità di rispettare le normative sulla sicurezza (nello specifico, il bisogno di mantenere sempre libere le vie di fuga in caso di emergenza). Rispettare quelle leggi è peraltro uno dei motivi logistici che rendono più complicata anche la ricerca. Un altro motivo è che per condurre studi sperimentali rigorosi, i cui risultati possano essere generalizzati, spiega Sulla, servirebbero interventi dei ricercatori in parte più invasivi: spostare provvisoriamente di classe o di scuola gli studenti, per esempio. Queste interferenze, oltre che più difficili da accettare per dirigenti e insegnanti, finirebbero per alterare la normale e peculiare «cultura di classe» che è alla base delle relazioni all’interno di ogni gruppo. Alcuni studi dei primi anni Novanta sulle variabili influenti sui comportamenti a scuola mostrano come, indipendentemente dal tipo di disposizione dei banchi, nella classe sia possibile osservare un’area in cui gli alunni passano più tempo mantenendo una buona condotta. È detta T zone, o anche action zone, perché dall’alto sembra appunto una T, che si estende per tutta la prima fila di banchi e lungo tutta la colonna di banchi centrale. La buona condotta è probabilmente correlata al controllo che l’insegnante esercita sugli alunni, volontariamente o meno, passando vicino a quella zona con maggiore frequenza rispetto alle parti esterne. Sia le conoscenze sulla T zone, sia quelle sull’efficacia di particolari disposizioni dei banchi a seconda delle necessità, possono essere utilizzate per migliorare l’attenzione degli alunni, o le loro interazioni. Ma nella pratica i fattori tenuti in considerazione dagli insegnanti per la disposizione dei banchi, come anche per la formazione delle coppie di alunni, sono molteplici e vari. Oltre alla necessità di limitare i problemi di comportamento, in generale cambiare di posto gli individui o raggrupparli secondo vari criteri può rispondere al bisogno di facilitare o inibire determinate dinamiche relazionali tra compagni, o di migliorare i processi di apprendimento di gruppo, spiega la ricercatrice Valentina Tobia, che insegna psicologia dello sviluppo all’Università Vita-Salute San Raffaele a Milano. Uno dei criteri noti di raggruppamento nelle classi prevede di mettere insieme individui simili per abilità in modo da permettere agli insegnanti di differenziare più facilmente la didattica in base alle abilità del gruppo. Nella letteratura scientifica è un criterio effettivamente associato a un impatto positivo nei risultati del gruppo con maggiori abilità, ma è anche molto criticato perché tende a produrre svantaggi nell’apprendimento di bambini e bambine con abilità inferiori, aggiunge Tobia. Un altro criterio di raggruppamento prende in considerazione le relazioni esistenti o possibili tra compagni, partendo dal presupposto che sedersi vicini permetta ai bambini e alle bambine di conoscersi meglio. Alcuni studi mostrano che, se sistemati come compagni di banco, bambini o bambine che all’inizio dell’anno scolastico non si piacciono finiscono per starsi reciprocamente più simpatici, mentre la distanza fisica può invece essere d’ostacolo alla formazione di amicizie. Le variabili individuali tendono a influenzare anche gli effetti della disposizione dei banchi. In un articolo pubblicato nel 2020, insieme al ricercatore Ferdinando Fornara e alle ricercatrici Simona Sacchi, Veronica Cerina e Sara Manca, Tobia analizzò gli effetti di due diverse disposizioni dei posti in classe – a banchi singoli sparsi e a gruppetti (cluster) – su diversi tipi di compiti cognitivi assegnati a bambini e bambine nella scuola primaria. I risultati confermarono in parte precedenti ricerche secondo cui la capacità di risolvere compiti individuali basati sul ragionamento logico è maggiore quando la disposizione è a banchi singoli sparsi. Gli effetti riscontrati nella ricerca variavano però anche a seconda di alcune caratteristiche degli alunni, tra cui il genere e la solitudine degli individui. Le prestazioni cognitive relative alle competenze sociali – cioè la capacità di attribuire agli altri alunni credenze, intenzioni, emozioni e desideri, anche diversi dai propri – erano migliori tra le bambine che tra i bambini, per esempio. Che è un risultato peraltro coerente con diversi studi di psicologia che indicano un vantaggio femminile nello sviluppo infantile e adolescenziale delle competenze sociali. La disposizione a banchi singoli sparsi era associata a risultati migliori anche e soprattutto tra gli individui considerati più solitari, sia nelle competenze sociali che nei compiti di creatività. Una delle ipotesi di spiegazione di questo fenomeno è che a condizionare i risultati fosse la loro tendenza a essere ipervigili verso le possibili minacce sociali provenienti dall’ambiente. In generale è possibile che lo siano ancora di più quando sono più vicini ai loro coetanei: condizione che sposterebbe la loro attenzione dirottandola dal compito cognitivo richiesto. D’altra parte, la vicinanza ai coetanei può in alcuni casi essere sfruttata dagli insegnanti proprio per indurre gli individui più solitari a sviluppare la capacità di autoregolazione dei livelli di ansia e di paura del rifiuto. È noto che gli accoppiamenti in banco possono anche influenzare la popolarità percepita “tra pari”, che negli studi sulle relazioni interpersonali è generalmente definita come il grado in cui un bambino o una bambina piace al gruppo di compagni. Uno studio del 2015 su alunni di quinta elementare e di prima media mostrò che quando i bambini o le bambine si siedono vicino a un compagno di classe tendono a percepirlo come più popolare, e sono a loro volta percepiti come più popolari. Le decisioni riguardo ai raggruppamenti degli individui e alla gestione dell’ambiente fisico dell’aula possono avere un impatto sui processi di apprendimento e sullo sviluppo delle varie competenze dei bambini e delle bambine, anche in relazione al tipo di compiti assegnati. Sia secondo Sulla che secondo Tobia, comprendere meglio questi fenomeni – anche attraverso ricerche più numerose e approfondite – potrebbe permettere agli insegnanti di organizzare meglio gli spazi, di strutturare meglio la didattica e di promuovere dinamiche sociali positive nelle classi."
11,ilPost,2024-09-24,Il canale YouTube che ha fatto crescere l’estrema destra in Austria,"Domenica 29 settembre in Austria si voterà per eleggere il Consiglio Nazionale, la camera bassa del parlamento austriaco. Al momento il Partito della Libertà (FPÖ), di estrema destra, sta andando molto bene ed è favorito: secondo i sondaggi è il primo partito con il 27 per cento delle preferenze (qualche punto in più rispetto al principale partito di centrodestra, il Partito Popolare). È un dato significativo, soprattutto dopo la crisi di popolarità che l’FPÖ aveva iniziato ad avere dal 2019 a causa di grossi scandali che avevano coinvolto il suo presidente (e vice-cancelliere) dell’epoca, Heinz-Christian Strache, accusato di avere usato i fondi del partito per spese personali e di avere discusso la possibilità di fare favori alla Russia in cambio di finanziamenti per la propria campagna elettorale. Tra le ragioni dell’aumento recente di consensi c’è anche il fatto che l’FPÖ ha iniziato a investire in maniera massiccia sulla creazione di mezzi di comunicazione propri e quindi più “controllabili” dal partito. Oggi l’FPÖ pubblica un proprio settimanale online, la Neue Freie Zeitung (Nuovo Quotidiano Libero), produce due podcast che si occupano di attualità e approfondimenti politici, ha anche una presenza social molto estesa e ha una sua tv, la FPÖ TV, che trasmette principalmente dall’omonimo canale YouTube. Dalla sua creazione, FPÖ TV ha pubblicato quasi 7mila video sul proprio canale. In un primo momento si trattava per lo più di video brevi, che riprendevano gli interventi dei propri politici o spot elettorali. Con il tempo però la produzione è diventata sempre più articolata: tra le altre cose il canale ha cominciato a trasmettere il telegiornale Magazin e il programma di approfondimento politico Aktuell. Oggi il canale ha 214mila iscritti, un numero importante in un paese tutto sommato piccolo come l’Austria, anche perché poi gli stessi video vengono caricati anche su altre piattaforme, per esempio su Facebook: il numero delle persone raggiunte è quindi molto più alto. Secondo alcune stime, i video di FPÖ TV ottengono una quantità di ascolti paragonabile a quelle dei programmi di informazione trasmessi da televisioni commerciali austriache come Servus TV, Puls o ATV, pensate per un pubblico generalista. Nella pratica, spiega il giornalista austriaco Jonas Vogt, FPÖ TV ha la capacità di operare «come una vera e propria redazione giornalistica», anche se ovviamente le persone che ci lavorano non sono giornalisti ma persone affiliate al partito. Secondo Vogt, oggi «l’FPÖ non ha più molto bisogno dei media classici, tradizionali, perché raggiunge il proprio pubblico direttamente, con i propri media, ed è un pubblico molto, molto grande». Durante la campagna elettorale il leader del partito, Herbert Kickl, ha preso parte a diversi dibattiti ed eventi elettorali organizzati da reti televisive austriache. Ma in alcuni casi, ha spiegato Voigt, può permettersi di rifiutare di collaborare con i media considerati troppo critici senza grosse conseguenze. Domenica sera diverse reti austriache hanno trasmesso un importante dibattito elettorale tra i candidati più importanti di tutti i principali partiti austriaci. L’FPÖ non ha mandato nessuno, lamentandosi che gli organizzatori della trasmissione non fossero sufficientemente imparziali. Secondo la giornalista austriaca Ingrid Brodnig, il Partito della Libertà sta usando FPÖ TV e i social media per «espandere la propria realtà mediatica parallela», nella quale poter trasmettere i propri messaggi senza la mediazione – ed eventualmente le critiche – dei media tradizionali: «È una retorica che crea sfiducia nelle istituzioni democratiche e nei media tradizionali, ed è anche uno stratagemma che permette di evitare di dover rispondere alle critiche». Tra i video più popolari pubblicati da FPÖ TV, molti riguardano temi tipici di altri partiti dell’estrema destra europea: l’ostilità nei confronti delle persone migranti e della comunità LGBT; l’inflazione; le critiche all’ambientalismo e al sostegno all’Ucraina nella guerra contro la Russia. La tv trasmette anche eventi che il partito è interessato a coprire. Per esempio lo scorso luglio il leader dell’FPÖ Herbert Kickl si era incontrato a Vienna con il primo ministro ungherese Viktor Orbán e con il politico populista ceco Andrej Babiš per discutere della creazione di un nuovo gruppo di estrema destra al Parlamento Europeo, Patrioti per l’Europa: la FPÖ TV aveva trasmesso l’evento e intervistato i partecipanti. Un grosso tema ricorrente affrontato dall’FPÖ nel proprio canale è lo scetticismo nei confronti dei vaccini e le critiche al governo (attualmente formato da una coalizione tra il Partito Popolare, di centrodestra, e i Verdi) per le restrizioni imposte durante la pandemia di Covid-19. Uno dei programmi più popolari del canale è quello condotto da Marie-Christine Giuliani, un’ex dipendente della televisione pubblica austriaca ORF che si è avvicinata a FPÖ TV proprio durante la pandemia, e che nella sua trasmissione intervista regolarmente medici austriaci critici nei confronti dei vaccini. A causa della diffusione di informazioni false sui vaccini, nel maggio 2023 il canale di FPÖ fu anche parzialmente bloccato da YouTube. Herbert Kickl all’epoca reagì lamentandosi di quelle che lui definì «misure di censura», e aggiunse che probabilmente l’FPÖ era diventato «troppo fastidioso per le élite». Giuliani e un’altra popolare presentatrice del canale, Lisa Gubik, si sono candidate con l’FPÖ alle elezioni di domenica: hanno ottenuto buone posizioni nelle liste elettorali, e molto probabilmente entrambe riusciranno a essere elette al Consiglio Nazionale austriaco. Se Giuliani è nota soprattutto per le sue posizioni critiche nei confronti dei vaccini, Gubik in campagna elettorale ha insistito sul tema della sicurezza delle donne, che lei dice sarebbe minacciata dagli stranieri, in particolare da uomini di religione musulmana (in uno spot elettorale indossa una lunga veste impermeabile per andare in piscina, per proteggersi dalle potenziali molestie: anche se non viene mai menzionato esplicitamente, è chiaro che si riferisce alle potenziali molestie da parte di uomini stranieri). Gubik ha iniziato a collaborare con l’FPÖ e con l’FPÖ TV da giovanissima, ed è diventata una personalità importante dentro al partito proprio grazie alle sue trasmissioni. Ad agosto il giornale Die Presse, in un profilo a lei dedicato, le ha chiesto se avesse mai rivolto «una domanda critica» a Herbert Kickl: «Umiliare i nostri politici non è il nostro lavoro», ha risposto Gubik."
12,ilPost,2024-09-24,L’uomo che ha confessato in tv di avere ucciso la madre,"Lorenzo Carbone, un uomo di 50 anni della provincia di Modena, ha confessato durante un’intervista con Pomeriggio 5 di avere ucciso la madre, e poco dopo è stato arrestato. L’intervista è andata in onda su Canale 5 lunedì pomeriggio. Il giorno prima Loretta Levrini, 80 anni e madre di Carbone, era stata trovata morta in casa sua a Spezzano di Fiorano, in provincia di Modena, dall’altra figlia che era andata a farle visita. Fin dalle prime ore gli investigatori avevano ipotizzato che Levrini potesse essere stata uccisa. Mentre il corpo della donna era stato trasferito nel reparto di medicina legale dell’ospedale per l’autopsia, le indagini dei carabinieri e dei vigili del fuoco si erano concentrate sulla ricerca del figlio, di cui non si avevano più notizie. Levrini e Carbone vivevano insieme. Lunedì un gruppo di giornalisti di Pomeriggio 5 che si stavano occupando del caso ha incontrato Carbone. Il giornalista ha visto un uomo «in stato confusionale» sotto la porta di casa di Levrini, si è avvicinato, gli ha chiesto chi fosse e l’uomo ha detto: «Sono Lorenzo». Dopodiché, dopo alcune domande incalzanti, l’uomo ha confessato l’omicidio. Ha detto che la madre soffriva di demenza e che la situazione era per lui molto pesante. Ha raccontato di avere provato a soffocare la donna con un cuscino, poi con una federa e di averla infine strangolata «con dei laccetti». Ha poi raccontato di essere andato a Pavullo, sull’Appennino modenese, e di aver passato lì la notte «per allontanarsi». L’intervista si è conclusa con i giornalisti che hanno chiamato i carabinieri per avvisarli della confessione di Carbone e il suo arresto è stato mostrato in diretta. Il video della confessione è stato subito ripreso da diversi giornali ed è circolato moltissimo sui social network, dove la scelta di insistere nelle domande quando Carbone aveva già confessato e quella di mostrarne l’arresto è stata molto criticata. Myrta Merlino, la conduttrice del programma, ha detto al Corriere della Sera che si immaginava che qualcuno si sarebbe risentito: «Ricevo la telefonata del mio inviato qualche minuto prima di andare in diretta. […] Ho poco tempo per decidere. Mi preme solo una cosa: che non danneggi l’indagine. L’uomo era ricercato. Chiamo subito i carabinieri. Mi autorizzano a mandare in onda le immagini dell’intervista». Merlino ha aggiunto che per non turbare troppo gli spettatori ha fatto tagliare le parti più crude, con i particolari di come era avvenuto l’omicidio."
