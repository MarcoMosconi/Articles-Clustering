,Publication,Date,Title,Content
0,ilPost,2024-09-25,Il disegno di legge sulla sicurezza è pieno di nuovi reati,"Lo scorso 18 settembre la Camera dei deputati ha approvato il cosiddetto “ddl Sicurezza”, un disegno di legge molto pubblicizzato dal governo che introduce un numero eccezionale di nuovi reati e inasprimenti di pene: sui 38 articoli di cui si compone, sono almeno 20 quelli che prevedono l’introduzione di nuovi reati o l’estensione della loro applicabilità, aumento delle pene e delle sanzioni, interpretazioni più restrittive di alcune norme penali. In particolare, com’è stato notato dal deputato del Partito Democratico Matteo Mauri, nel provvedimento ci sono «almeno 14 articoli in cui si aumentano i reati e almeno 13 articoli in cui si aumentano le pene». È un numero altissimo persino per un governo come quello di Giorgia Meloni, che fin dal suo insediamento ha risposto sistematicamente a una gran varietà di problemi in questo modo, e cioè con l’introduzione di nuovi reati o aggravando le pene di quelli già esistenti: un atteggiamento che è già stato definito “populismo penale”, o panpenalismo. Finora i reati introdotti dal governo di Meloni sono stati una quindicina: dai cosiddetti “raduni pericolosi” al reato che sanziona le attività degli scafisti «lungo tutto il globo terracqueo», fino alla gestazione per altri considerata “reato universale” (una pratica che peraltro è già illegale in Italia). Il ddl Sicurezza ha generato un dibattito acceso in parlamento nelle ultime settimane, con le opposizioni che lo hanno criticato giudicandolo troppo repressivo. Persino nella coalizione di governo ci sono state perplessità da parte di Forza Italia. Il ministro della Giustizia Carlo Nordio, che pure aveva più volte promesso che il suo approccio sarebbe stato contrario all’introduzione di nuovi reati, finora è rimasto molto marginalizzato nel dibattito. Martedì il provvedimento è stato assegnato alla commissione Giustizia del Senato, dove dovrà essere analizzato e potrà subire ancora modifiche, anche se è piuttosto improbabile che ce ne siano di sostanziali. Poi dovrà essere approvato dalla Camera e dal Senato. Alcuni dei nuovi reati introdotti col disegno di legge riflettono battaglie elettorali su cui i partiti di destra hanno insistito molto negli ultimi tempi, altri non sembrano particolarmente necessari perché intervengono su condotte che sono già punite dal codice penale. L’articolo 10 prevede per esempio un nuovo reato, quello di «occupazione arbitraria di immobile destinato a domicilio altrui», con una pena che va dai 2 ai 7 anni di reclusione: la condotta che viene punita è quella di chi «mediante violenza o minaccia occupa o detiene senza titolo un immobile» o impedisce al legittimo proprietario di rientrarvi, cioè in sostanza l’occupazione di una casa, che in realtà era già sanzionata da tre articoli del codice penale (633, 633-bis e 634) che prevedono una pena da 1 a 3 anni di reclusione. Peraltro sullo stesso tema il governo di Giorgia Meloni era già intervenuto subito dopo il suo insediamento, nel novembre del 2022, col cosiddetto “decreto rave”, introducendo appunto l’articolo 633-bis che punisce con la reclusione da 3 a 6 anni chiunque «organizza o promuove l’invasione arbitraria di terreni o edifici altrui». Il fatto che il reato si aggiunga ad altri simili già esistenti e il tempismo con cui è stato annunciato hanno fatto pensare a molti che sia stato inserito nel disegno di legge per sfruttare il recente dibattito sull’occupazione delle case innescato dall’eurodeputata Ilaria Salis e mostrare attivismo su un tema caro a molti elettori conservatori. L’articolo 14 invece introduce di fatto il reato di blocco stradale, trasformando cioè da illecito amministrativo a illecito penale la condotta di chi interrompe il regolare traffico stradale o ferroviario col proprio corpo. Finora per effetto di una legge del 1948 – che era stata parzialmente inasprita dal primo governo di Giuseppe Conte nel 2018 tramite il cosiddetto “decreto Sicurezza” – per chi faceva questi blocchi stradali era prevista una multa da 1.000 a 4.000 euro: ora si vuole introdurre la pena di un mese di reclusione (e una multa fino a 300 euro), che però aumenta di entità – da 6 mesi a 2 anni – se il fatto è commesso da più persone riunite. È una norma, questa, pensata principalmente per disincentivare e punire le proteste fatte negli ultimi anni dagli attivisti ambientalisti di “Ultima Generazione”. Sempre nell’ambito dell’ordine pubblico connesso alla gestione delle manifestazioni, l’articolo 24 inasprisce le pene per il reato di deturpamento e imbrattamento di beni pubblici, quindi anche statue e monumenti, come successo più volte negli ultimi anni in casi molto discussi e spesso connessi alle proteste ambientaliste, particolarmente osteggiate dalla destra e non solo. Attualmente questi reati sono puniti con pene da 1 a 6 mesi reclusione e multe da 300 a 1.000 euro; nel disegno di legge invece è stata inserita una nuova fattispecie di reato che si applica ai casi in cui questi atti siano compiuti contro beni mobili e immobili adibiti a funzioni pubbliche (sedi di istituzioni, per esempio), con pene che vanno dai 6 ai 18 mesi di reclusione e con multe da 1.000 a 3.000 euro (e fino a 3 anni di reclusione e a 12.000 euro di multa in caso di recidiva). Sullo stesso tema è previsto un aumento delle pene anche per il danneggiamento (art. 635 del codice penale), che comprende varie pratiche solitamente fatte rientrare tra i cosiddetti “atti vandalici”, ugualmente usate in diverse proteste ambientaliste. Nel caso in cui queste azioni vengano fatte con minacce o violenze il ddl aumenta la pena fino a 5 anni di reclusione, e non più 3, e le multe possono arrivare fino a 15mila euro. C’è poi un altro nuovo reato, quello di «rivolta all’interno dell’istituto penitenziario», all’articolo 26 del disegno di legge: e anche questo è una specie di risposta ad avvenimenti recenti, visto che ultimamente ci sono state varie proteste di detenuti nelle carceri italiane dovute anche alle pessime condizioni in cui si trovano. Il reato prevede pene da 1 a 8 anni di reclusione (ma con aggravanti che arrivano fino a 20 anni) per chiunque promuova o organizzi una sommossa all’interno di un carcere, commettendo «atti di violenza o minaccia», tentando di evadere ma anche, più semplicemente, esercitando «resistenza, anche passiva, all’esecuzione degli ordini impartiti»: è una formulazione considerata potenzialmente molto problematica, perché potrebbe comprendere anche chi disobbedisca pacificamente agli agenti di polizia penitenziaria (atteggiamento per cui già oggi comunque sono previste sanzioni disciplinari per i detenuti). Anche in questo caso, il disegno di legge introduce un nuovo reato per una condotta che è già sanzionata dal codice penale all’articolo 415 («Istigazione a disobbedire alle leggi», con pene da 6 mesi a 5 anni di reclusione), che ora lo stesso articolo 26 aggrava ulteriormente aumentando la pena di un terzo proprio nei casi in cui il fatto sia commesso in un carcere. Lo stesso articolo, dunque, introduce una fattispecie specifica per le rivolte in carcere con un’aggravante rispetto a un reato già esistente, e introduce contestualmente un reato a parte che punisce in maniera ancor più grave una condotta sostanzialmente analoga. Con la stessa logica, l’articolo 27 introduce un nuovo reato per reprimere le rivolte violente messe in atto all’interno dei centri di trattenimento e di accoglienza per i migranti, anche questi spesso in condizioni degradanti: le pene vanno da 1 a 6 anni per chi promuove o organizza le rivolte (pure «mediante atti di resistenza anche passiva», come nel caso precedente), e da 1 a 4 anni per chi vi prende parte (ma con le aggravanti si può arrivare fino a 20 anni, se durante la rivolta qualcuno viene ucciso o subisce lesioni gravi). L’articolo 29 è stato invece considerato da alcuni esponenti delle opposizioni come la “norma anti-ong”, intese come le organizzazioni non governative che soccorrono i migranti nel mar Mediterraneo. Prevede infatti l’estensione e l’inasprimento di alcuni reati attualmente contemplati nel Codice della navigazione per i comandanti delle navi, italiane o straniere, che non rispettano ordini di alt o che commettono atti di resistenza o di ostilità verso le imbarcazioni della Guardia di finanza o di altre navi militari, con pene che vanno, a seconda dei casi, fino a 10 anni di reclusione. Ci sono diversi altri reati o aumenti di pena introdotti dal ddl Sicurezza. Gli articoli 19 e 20 per esempio aumentano le pene per i reati di lesioni, minaccia o resistenza a pubblico ufficiale; un altro le aumenta per chi sfrutta minorenni per chiedere l’elemosina (il cosiddetto “accattonaggio”). Vengono introdotti aggravanti di pena e una nuova fattispecie di reato per le truffe agli anziani e per alcuni reati connessi alle attività terroristiche; nuovi divieti e nuove sanzioni per l’importazione, la lavorazione e il commercio della cannabis, o per la vendita di schede telefoniche SIM senza una regolare identificazione del cliente che le acquista. E poi si introduce la facoltà di arrestare donne incinte o madri di figli di meno di un anno in specifiche strutture detentive a loro destinate: un provvedimento pensato per rispondere a un problema in realtà dalla diffusione molto limitata ma molto discusso, cioè quello delle borseggiatrici delle metropolitane delle grandi città che evitano il carcere perché incinte o con figli piccoli. Un altro reato (all’articolo 25) inasprisce le sanzioni e aumenta la decurtazione di punti dalla patente per chi non si ferma al segnale di stop della polizia stradale e un altro ancora (articolo 13) estende l’applicazione del “Daspo urbano”, cioè il divieto di accesso ad alcuni luoghi ritenuti sensibili (stazioni ferroviarie, cantieri, piazze che ospitano manifestazioni, eccetera) nei confronti di persone potenzialmente pericolose per l’ordine pubblico. Fu introdotto nel 2017 ed era già stato ampliato e inasprito nel 2018 con il cosiddetto decreto Sicurezza di Matteo Salvini, allora ministro dell’Interno. Ora verrebbe ulteriormente esteso: il questore può infatti disporlo anche nei confronti di chi sia stato anche solo denunciato (o condannato in via non definitiva) per una serie di reati contro la persona e contro il patrimonio.     "
1,ilPost,2024-09-25,In Messico è stata approvata la riforma della Guardia Nazionale,"Mercoledì il Senato del Messico ha approvato in via definitiva una contestata riforma della Guardia Nazionale, il corpo di polizia che il presidente Andrés Manuel López Obrador creò nel 2019 con il compito di contrastare i narcos e mantenere la pace sul territorio. Il punto più contestato della riforma, che era già stata approvata in prima lettura alla Camera, è quello che prevede di porre la Guardia Nazionale sotto il controllo del ministero della Difesa, e quindi dell’esercito. Non è solo una questione operativa: prevede anche di riformulare alcuni articoli della Costituzione abolendo il divieto di assegnare compiti non militari all’esercito al di fuori di un periodo di guerra. In pratica, consentirà alle forze armate di condurre operazioni di polizia o di sostituirsi a funzionari civili su richiesta del parlamento o del presidente. «È un passo gigantesco verso la militarizzazione del paese», ha scritto l’ex giudice della Corte Suprema José Ramón Cossío. È un parere diffuso anche tra i partiti di opposizione, secondo cui la riforma attribuirà un potere eccessivo all’esercito. Lo scorso anno, una sentenza della stessa Corte Suprema aveva peraltro stabilito l’incostituzionalità del trasferimento del controllo della Guardia Nazionale al ministero della Difesa. Il mandato di AMLO (così viene chiamato il presidente messicano, con un acronimo del suo nome completo) finirà il 30 settembre. Nell’ultima fase del suo incarico si è concentrato sul far approvare alcune contestate riforme che, tra le altre cose, rischiano di ridurre l’indipendenza dei magistrati e di depotenziare le agenzie che vigilano sull’operato del governo. Dall’1 ottobre il suo posto sarà preso da Claudia Sheinbaum, la presidente eletta a giugno che fa parte dello stesso partito di López Obrador (Morena). Anche se López Obrador non sarà più presidente, è praticamente certo che Sheinbaum porterà avanti le sue politiche e sosterrà le sue riforme. Dopo le elezioni di giugno lo schieramento presidenziale ha ottenuto la maggioranza sia alla Camera e al Senato – dove, controllando due terzi dei seggi, può modificare la Costituzione – sia in 27 dei 32 parlamenti statali, a cui spetta l’approvazione definitiva delle leggi. Sfruttando questa situazione particolarmente favorevole, negli ultimi mesi López Obrador era già riuscito a far approvare la riforma che ha reso elettive, e quindi maggiormente controllabili dal governo, le cariche dei giudici federali e della Corte Suprema. I sindacati e le associazioni di categoria, così come alcuni esperti di diritto, ritengono che il passaggio a un sistema elettivo – in cui i giudici devono candidarsi e fare campagna elettorale, in un paese con gravi problemi di corruzione – potrebbe avere l’effetto di politicizzare la magistratura e renderla più dipendente dal governo."
2,ilPost,2024-09-25,Israele sta bombardando il sud del Libano per il terzo giorno consecutivo,"Mercoledì sono andati avanti gli scontri tra Israele e il gruppo politico e militare libanese Hezbollah, che hanno interessato un’area sempre più ampia dei territori dei due stati: Israele ha colpito obiettivi libanesi più a nord, mentre Hezbollah ha lanciato un missile nel punto più a sud mai raggiunto prima. Gli attacchi vanno avanti da quasi un anno, ma da lunedì Israele ha intensificato enormemente il livello della violenza, mettendo in atto contro il Libano alcuni dei bombardamenti più distruttivi degli ultimi anni, al punto che si è cominciato a parlare di una possibile invasione di terra da parte di Israele. Mercoledì pomeriggio il generale Herzi Halevi, capo di stato maggiore dell’esercito israeliano, ha detto durante una visita a due reggimenti che i bombardamenti di questi giorni servono anche ad aprire la strada a una possibile operazione che potrebbe portare i soldati israeliani a entrare in Libano per attaccare Hezbollah. Non ha detto che ci sarà un’invasione di terra, ma ha fatto capire piuttosto chiaramente che Israele sta preparando e valutando questa possibilità. Il ministero della Salute libanese ha fatto sapere che negli attacchi di mercoledì sono state uccise 51 persone libanesi (tra cui anche un neonato) e ferite 223. Da lunedì, quando è iniziata la campagna di bombardamenti israeliani in corso sul Libano, sono state uccise quasi 600 persone, secondo i dati del governo, ritenuti affidabili. Come nei giorni precedenti, gli attacchi di Israele hanno colpito quelli che definisce obiettivi militari (cioè i luoghi in cui secondo l’esercito israeliano Hezbollah nasconde le armi). Mercoledì pomeriggio l’esercito israeliano ha detto di aver colpito «280 obiettivi» di Hezbollah, e in particolare di aver preso di mira basi e attrezzature dell’apparato di intelligence del gruppo libanese. In risposta Hezbollah ha lanciato decine di razzi in territorio israeliano, ma la maggior parte è stata intercettata dal sistema di difesa antiaereo. Mercoledì mattina un missile balistico lanciato da Hezbollah ha raggiunto per la prima volta lo spazio aereo sopra Tel Aviv, nel centro di Israele, facendo attivare le sirene antiaeree. È stato intercettato prima che riuscisse a raggiungere l’obiettivo e abbattuto in aria dalla difesa antiaerea. Non ci sono stati morti o feriti, ma è comunque una notizia notevole perché nessun missile di Hezbollah era mai arrivato così a sud in territorio israeliano. Israele ha detto in seguito di aver bombardato e distrutto la base da cui era partito, a Nafakhiyeh, nel sud del Libano. Secondo le dichiarazioni di Hezbollah l’obiettivo dell’attacco sarebbe dovuto essere il quartier generale del Mossad, l’agenzia di intelligence per l’estero di Israele, che si trova poco fuori da Tel Aviv. Il gruppo ha detto di aver lanciato il missile in risposta all’uccisione di un suo comandante, Ibrahim Muhammad Qubaisi, avvenuta ieri in un attacco aereo su un quartiere residenziale della capitale Beirut, in cui sono state uccise sei persone. L’esercito israeliano ha detto che delle decine di razzi lanciati questa mattina in territorio israeliano uno ha colpito una casa nella città di Safed, causando danni ma nessun ferito. Due persone sono state ferite lievemente in un attacco contro un kibbutz nel nord del paese. Gli scontri tra Israele ed Hezbollah vanno avanti ormai da quasi un anno, e cioè dall’inizio dell’invasione israeliana nella Striscia di Gaza. Tuttavia si sono intensificati dopo l’operazione di intelligence con cui Israele aveva fatto esplodere migliaia di cercapersone e walkie-talkie in possesso di Hezbollah, uccidendo almeno 30 persone. Da allora il governo e le autorità militari israeliane hanno iniziato a parlare con più insistenza della necessità di far rientrare nelle proprie case gli oltre 60mila israeliani sfollati dal nord del paese a causa dei continui scambi di missili fra Israele e Hezbollah. Finora comunque la leadership israeliana è stata piuttosto ambigua su come intende farlo. Mercoledì due brigate di riservisti israeliani sono state richiamate e inviate al confine con il Libano: secondo un comunicato dell’esercito saranno impiegate per combattere Hezbollah, proteggere i confini israeliani e permettere ai cittadini della zona di tornare nelle proprie case. I bombardamenti israeliani sul Libano degli ultimi due giorni hanno spinto decine di migliaia di persone a lasciare le proprie case nelle regioni più a sud per spostarsi in luoghi che ritengono più sicuri. Le Nazioni Unite hanno detto che gli attacchi degli ultimi cinque giorni hanno causato più di 90mila nuovi sfollati, che più di 40mila persone erano state ospitate nei suoi rifugi e che molte delle oltre 110mila persone che avevano lasciato le proprie case dall’ottobre scorso probabilmente hanno dovuto spostarsi di nuovo. Secondo il ministro degli Esteri libanese Abdallah Bou Habib invece il numero degli sfollati sarebbe molto più alto e in crescita, e si starebbe avvicinando a 500mila.             "
3,ilPost,2024-09-25,I Pirati sono al centro di una crisi politica in Repubblica Ceca,"In Repubblica Ceca il partito populista dell’ex primo ministro Andrej Babiš, nonché il principale dell’opposizione, ha vinto nettamente le elezioni regionali di venerdì e sabato scorsi: ANO, di estrema destra, che in ceco significa “sì” ed è l’acronimo di “Azione dei cittadini insoddisfatti”, ha vinto in 10 regioni su 13. I partiti che sostengono il governo di centrodestra di Petr Fiala hanno più o meno confermato i loro consensi, con l’eccezione dei Pirati (europeisti di centro) che sono andati malissimo. Per questa ragione, domenica il loro leader storico Ivan Bartoš si è dimesso. Martedì si è aperta una crisi di governo quando Fiala ha provato a licenziare Bartoš, che è anche un suo ministro, chiedendo ai Pirati di indicare un sostituto. Loro hanno accusato Fiala di volerli cacciare e hanno convocato un sondaggio tra i loro membri per lasciare il governo. Nonostante esprimano tre ministri, i Pirati hanno pochi seggi in parlamento: la loro uscita dall’esecutivo indebolirebbe la maggioranza di Fiala, senza però fargli mancare i numeri per la fiducia. Sarebbe diverso se venissero seguiti dal partito dei Sindaci e degli Indipendenti (STAN), che ha 33 seggi alla Camera e alle elezioni del 2021 si era presentato in coalizione con i Pirati. I dirigenti di STAN per ora sembrano propensi a non far cadere il governo. Secondo i Pirati, Fiala ha agito su pressione dell’ala del suo partito conservatore (ODS) che vorrebbe allearsi con Babiš dopo le elezioni generali dell’anno prossimo. Venerdì e sabato si votava anche per rinnovare un terzo degli 81 seggi del Senato: i ballottaggi saranno questo fine settimana, ma i candidati di ANO saranno in 19 dei 20 seggi che non sono stati assegnati al primo turno, dove il partito ha comunque già fatto eleggere due senatori. Al Parlamento Europeo ANO fa parte del gruppo di estrema destra Patrioti per l’Europa. I partiti della coalizione che appoggia Fiala, come detto, non sono andati particolarmente male né bene. Oltre all’ODS del primo ministro e STAN, fanno parte della coalizione i Cristiano-democratici (KDU-ČSL) e TOP09, un altro partito di centrodestra. Per i Pirati, invece, le regionali sono state disastrose: sono passati da 99 seggi a 3. Secondo il politologo Pavel Havlíček, si sono concentrati troppo sulla politica nazionale, trascurando temi e alleanze locali. Bartoš si è assunto la responsabilità del pessimo risultato, dimettendosi da leader del partito. Due giorni dopo è stato il protagonista della crisi di governo. Martedì mattina Fiala ha ricevuto Bartoš, che è ministro dello Sviluppo regionale e della Digitalizzazione. Dopo l’incontro Bartoš ha parlato di quali secondo lui avrebbero dovuto essere le immediate priorità per il governo. Poche ore dopo il primo ministro gli ha comunicato al telefono l’intenzione di rimuoverlo dall’incarico a partire dalla fine del mese: Bartoš si è sorpreso sia perché alla mattina Fiala non gliene aveva parlato sia per lo scarso preavviso. Il primo ministro, ha detto, lo ha avvisato delle sue intenzioni mezz’ora prima che la cosa diventasse di dominio pubblico. Fiala ha motivato la sua decisione dicendo che non era soddisfatto di come Bartoš aveva lavorato alla digitalizzazione dei permessi edili, ma che invece era stato contento dell’operato degli altri due ministri dei Pirati, Jan Lipavský (Esteri) e Michal Šalomoun (Produzione legislativa). C’è stata una certa confusione: mentre Fiala assicurava di non voler scaricare gli alleati, loro facevano una conferenza stampa dicendo che era l’esatto contrario, parlando di «tradimento». I Pirati hanno convocato una consultazione online che inizierà venerdì e finirà alle 20 di lunedì in cui potranno votare tutti gli iscritti. Le dichiarazioni dei loro principali esponenti – tra cui l’eurodeputata Markétka Gregorová, che a gennaio aveva sfidato Bartoš per la leadership del partito – indicano però esplicitamente che considerano chiusa l’esperienza. «Non lasciamo il governo, siamo stati cacciati», ha detto il capogruppo alla Camera, Jakub Michálek. La crisi politica, però, ha parzialmente spaccato i Pirati. Il ministro degli Esteri ha detto che asseconderebbe la decisione dei membri anche se non la condivide, ma poi uscirebbe dal partito. Il leader di STAN, Vít Rakušan, si è rammaricato della situazione: «Mi identifico con quello che [i Pirati] hanno detto, cioè che gli elettori vogliono soluzioni ai problemi». Mercoledì c’è un incontro tra Rakušan e Bartoš, che si è rifatto alla formula del 2021 «Insieme al governo, insieme all’opposizione». La vicepresidente di STAN ha chiarito però che non ritiene «ragionevole consegnare il paese ai populisti in questo momento». In Repubblica Ceca il potere di destituire un ministro, su richiesta del capo del governo, spetta al presidente della Repubblica, Petr Pavel. Pavel però si trova negli Stati Uniti e ha fatto sapere che incontrerà i leader della maggioranza lunedì. Nel frattempo Bartoš ha detto che considera i Pirati «ancora parte della coalizione» e ha chiesto di rinviare il Consiglio dei ministri di mercoledì, in cui dovrebbe venire discusso il bilancio statale che va presentato alla Camera entro fine settembre (verrà aumentato il deficit per i gravi allagamenti causati dalla tempesta Boris). Il nuovo o la nuova leader dei Pirati verranno invece eletti il 9 novembre. Per allora il partito potrebbe essere già passato all’opposizione."
4,ilPost,2024-09-25,L’Unione Europea è più vicina a ridurre la protezione dei lupi,"Mercoledì 25 settembre, a Bruxelles, il Comitato dei rappresentanti permanenti dei paesi dell’Unione Europea, il COREPER, ha votato a favore di una proposta della Commissione Europea per cambiare il grado di protezione dei lupi: attualmente sono una specie «particolarmente protetta», se la proposta sarà definitivamente approvata diventeranno una specie solo «protetta». Secondo una fonte diplomatica anonima citata dall’agenzia di stampa AFP, solo due rappresentanti su 27 hanno votato contro. Affinché il voto di oggi sia ufficiale dovrà essere confermato dai ministri dell’Ambiente dei paesi membri, ma si tratta di una formalità. Negli ultimi decenni il numero dei lupi in Unione Europea è aumentato significativamente. Questo è considerato un successo delle iniziative per la protezione della specie; negli ultimi anni tuttavia è stato anche l’oggetto di molte proteste da parte degli allevatori europei che, in alcune regioni, hanno subito perdite economiche a causa degli attacchi dei lupi a greggi e mandrie. Riducendo il grado di protezione dei lupi sarà possibile autorizzare più facilmente le uccisioni di questi animali: al momento possono essere uccisi solo nei casi in cui siano considerati problematici per la sicurezza di animali domestici e persone, mentre se fossero una specie semplicemente «protetta» la caccia sarebbe consentita sotto alcune rigide restrizioni. Il lupo (Canis lupus) è una specie «particolarmente protetta» nei paesi dell’Unione Europea sulla base della Convenzione di Berna, un accordo internazionale europeo in vigore dal 1982 e riguarda anche paesi che non sono membri dell’Unione. L’impegno a conservare la specie venne preso perché negli anni Sessanta, dopo due secoli di caccia intensiva, la popolazione europea di questi animali si era praticamente estinta, soprattutto nei paesi più a ovest. Da allora il numero di lupi presenti in Europa è tornato a crescere. Per esempio in Italia, secondo la prima e più recente stima nazionale, risalente al 2022, ce ne sarebbero circa 3.300. Nell’intera Unione Europea i lupi dovrebbero essere circa 20.300. Se il voto sarà confermato dai ministri dell’Ambiente europei, l’Unione potrà chiedere una revisione della Convenzione di Berna durante una riunione internazionale prevista per dicembre: per modificarne il testo serve una maggioranza di due terzi, quindi di almeno 33 dei 50 paesi firmatari – quelli membri dell’Unione sono 27. Se poi la Convenzione sarà modificata si potrà cambiare la direttiva europea che ne dipende e di conseguenza le leggi nazionali associate. Il portavoce della Commissione Europea Adalbert Jahnz ha detto che «adattare il livello di protezione sarà un passo importante per affrontare le sfide legate a una popolazione di lupi in aumento mantenendo l’obiettivo generale di ottenere la conservazione della specie». La rivalutazione della protezione dei lupi è comunque osteggiata da un gran numero di scienziati che si occupano di conservazione degli animali e da organizzazioni ambientaliste come il WWF."
5,ilPost,2024-09-25,Tra i più ampi e distruttivi bombardamenti della storia recente,"Negli scorsi giorni, e in particolare lunedì, Israele ha attaccato massicciamente il gruppo libanese Hezbollah e compiuto alcuni dei bombardamenti più ampi e distruttivi degli ultimi decenni, non soltanto in Medio Oriente. Per numero delle persone uccise e ferite – al momento i morti sono più di 500, in soli due giorni – i bombardamenti in Libano sono stati tra i più mortali del Ventunesimo secolo. L’anno scorso nella Striscia di Gaza ci vollero 18 giorni di bombardamenti perché il numero delle persone uccise superasse i 500; i bombardamenti russi in Ucraina non hanno mai ucciso 500 persone nemmeno in un mese, e durante l’ultima guerra tra Israele e Hezbollah, nel 2006, il numero dei morti fu di oltre 1.000 persone, ma in 34 giorni. Il numero delle persone uccise in Libano è fornito dal ministero della Salute libanese, che non è controllato da Hezbollah ed è ritenuto a livello internazionale un’istituzione affidabile da questo punto di vista. Israele sostiene di aver colpito migliaia di obiettivi militari appartenenti a Hezbollah, ma spesso l’ha fatto in zone densamente abitate, e secondo il ministero della Salute libanese tra i morti ci sono moltissimi civili. Israele sostiene che Hezbollah utilizzi i civili come «scudi umani»: il primo ministro Benjamin Netanyahu ha detto che in Libano ci sono persone che tengono «un missile in salotto e un razzo in cantina». Il Libano accusa invece Israele di compiere bombardamenti indiscriminati. Questi bombardamenti – a cui Hezbollah ha sempre risposto lanciando razzi contro Israele – hanno colpito soprattutto il sud del Libano, dove Hezbollah è più forte e dove gli scontri vanno avanti da mesi, ma hanno devastato e provocato grossi danni anche in zone del paese che finora erano state parzialmente risparmiate dagli scontri, come la capitale Beirut. Qui sotto c’è un elenco delle zone più colpite, e degli effetti dei bombardamenti. Il Libano del sud
Il grosso dei bombardamenti israeliani si è concentrato nella parte meridionale del Libano, dove da mesi Hezbollah e l’esercito israeliano si affrontano a distanza con lanci di missili e razzi. Israele sostiene di avere cominciato a bombardare più intensamente il sud del Libano con l’obiettivo esplicito di mettere in sicurezza dai razzi di Hezbollah le proprie comunità a nord, a ridosso con il confine libanese: per questo il grosso dei bombardamenti si è concentrato nell’area a nord del confine. L’area a ridosso del confine si è spopolata da mesi a causa dei bombardamenti continui: più di 60 mila persone israeliane e più di 90 mila persone libanesi sono state costrette a lasciare le proprie case. Ma i bombardamenti israeliani nel sud del Libano si sono spinti ben oltre la zona evacuata, verso insediamenti e città dove i civili avevano continuato a vivere perché non erano stati mai o quasi mai toccati dai bombardamenti finora. Per esempio Israele ha colpito le città di Tiro, Sidone e Nabatieh, dove vivono centinaia di migliaia di persone. Dopo i bombardamenti israeliani il numero degli sfollati in Libano è aumentato: ora si parla di 500 mila persone. La valle della Beqa
Fino a lunedì, i bombardamenti di Israele nel Libano non si erano spinti più a nord di Baalbek, un’antica cittadina che si trova a circa 50 chilometri dal confine e che ospita notevoli rovine ellenistiche e romane. Baalbek si trova nella valle della Beqa (nota in inglese come Bekaa Valley), un’area fertile nell’est del paese, ed era stata bombardata più volte negli scorsi mesi, ma lunedì ha subìto bombardamenti molto più gravi. Lunedì a Baalbek il giornalista libanese Fadi Boudia si trovava in diretta streaming con un canale tv iracheno quando la sua casa è stata colpita da un bombardamento (il video qui sotto è abbastanza impressionante). Lunedì bombardamenti israeliani si sono però spinti molto più a nord e sono arrivati fino alla città di Hermel, che si trova a circa 120 chilometri dal confine con Israele (il Libano in tutto misura longitudinalmente circa 200 chilometri). Beirut
Israele ha colpito con bombardamenti anche la capitale del Libano, Beirut. In particolare ha colpito la periferia e l’area a sud, dove Hezbollah è da sempre molto forte e ha notoriamente il controllo del territorio. I bombardamenti contro Beirut non sono stati troppo intensi, ma hanno comunque provocato molti morti e feriti. Nel video qui sotto si vede un bombardamento a Jiyeh, una cittadina una ventina di chilometri a sud di Beirut. In città Israele ha colpito il quartiere di Dahiya, nella parte sud. Nel video qui sotto si vede l’impatto di un bombardamento. A Dahiya, martedì, Israele ha anche ucciso con un bombardamento Ibrahim Muhammad Qubaisi, un importante comandante militare di Hezbollah. La risposta di Hezbollah
Hezbollah ha risposto ai bombardamenti israeliani lanciando centinaia di razzi contro il territorio di Israele, che però sono stati in gran parte intercettati dal sistema di difesa Iron Dome, che lancia missili contro i razzi e li fa esplodere in aria. Alcuni dei razzi sono comunque riusciti a colpire il proprio obiettivo, provocando alcuni danni. I razzi di Hezbollah sono stati intercettati fino a Haifa, una città a circa 30 chilometri dal confine, che Hezbollah aveva già tentato di colpire la settimana scorsa. Mercoledì Hezbollah ha cercato di colpire anche Tel Aviv con un razzo, che poi è stato intercettato. Sette persone sono state ferite, nessuno è stato ucciso. Nel video qui sotto i danni provocati da un razzo che ha colpito domenica a nord di Haifa.     "
6,ilPost,2024-09-25,In Giappone le donne sposate potranno tenersi il loro cognome?,"Venerdì 27 settembre il Partito Liberal Democratico (PLD) del Giappone voterà per eleggere il suo nuovo leader, che diventerà automaticamente il nuovo primo ministro del paese al posto di Fumio Kishida, diventato molto impopolare. I candidati sono 9, sette uomini e due donne, e hanno posizioni simili sotto molti aspetti. C’è tuttavia un tema su cui sono divisi: la possibilità di cambiare la legge in base alla quale le donne che si sposano prendono il cognome del marito. È una questione superficialmente poco concreta che però è indicativa di un più ampio e importante aspetto della società giapponese, cioè la subordinazione delle donne agli uomini in molti contesti sociali, dalla famiglia al lavoro. La regola sui cognomi è quindi diventata un simbolo di varie altre disparità, anche perché è una peculiarità giapponese: secondo il governo non ci sono altri paesi con una legge analoga. Anche se è improbabile che questo tema sia dirimente per la scelta del nuovo primo ministro, il dibattito in proposito segna una divisione generazionale all’interno del PLD. L’elezione di un leader con una posizione più progressista potrebbe indicare un periodo di maggiore apertura al cambiamento di un partito che in generale è molto conservatore. Il PLD governa il Giappone quasi ininterrottamente dal 1955. La legge per cui le donne cambiano il proprio cognome dopo il matrimonio risale alla cosiddetta era Meiji, il periodo in cui regnò l’imperatore Mutsuhito, dal 1867 al 1912. Tecnicamente non obbliga le donne ad abbandonare il cognome di nascita per adottare quello del marito, ma stabilisce che le coppie sposate debbano usare lo stesso cognome. Nei fatti tuttavia sono quasi sempre le donne a rinunciare al proprio: secondo un’indagine del 2022 commissionata dal governo, è quello che succede nel 95 per cento dei casi. È dal 1996 che nella politica giapponese si discute della possibilità di modificare la legge sul cognome delle coppie sposate: in quell’anno una commissione del ministero della Giustizia suggerì di fare una revisione del codice civile in modo da modificare il sistema dei cognomi. Secondo i sondaggi dei media giapponesi, attualmente circa due terzi della popolazione sarebbero favorevoli a una riforma. Già in due occasioni la Corte Suprema giapponese ha chiesto al parlamento di legiferare sul tema, dopo che le erano stati presentati i casi di persone che avrebbero voluto cambiare cognome. Un terzo caso, che coinvolge 6 coppie, è attualmente sotto esame in tribunale. Tra le coppie che hanno fatto ricorso contro la legge ci sono Yukari Uchiyama e il suo compagno Yukio Koike, che hanno 56 e 66 anni: dal 1991 si sono sposati e hanno divorziato tre volte per far sì che i loro figli potessero essere riconosciuti come legittimi e avere lo stesso cognome e al tempo stesso Uchiyama potesse mantenere il proprio cognome originale. Uchiyama ha detto che rinunciare al proprio cognome l’aveva fatta sentire come se la sua stessa «esistenza, il fondamento dei miei diritti come essere umano, fosse ignorata, o tagliata alle radici» e che «quando anche qualcosa di così semplice non cambia, varie questioni di genere che vengono sollevate non sono riconosciute». Lo scorso giugno aveva preso posizione sul tema anche la Keidanren, un’associazione che comprende molte imprese analoga alla Confindustria italiana, chiedendo che il sistema attuale fosse modificato. Nella vita professionale molte donne continuano a usare il cognome da nubili anche dopo il matrimonio per praticità, e la maggior parte delle aziende lo consente, ma la discrepanza tra il nome sui documenti e quello utilizzato può creare dei problemi, ad esempio nei viaggi di lavoro all’estero. All’interno del Partito Liberal Democratico tuttavia è ancora molto diffusa l’idea che modificare la legge sui cognomi delle coppie sposate indebolirebbe i «valori familiari» giapponesi e l’unità delle famiglie. Tra i membri del partito contrari a cambiare le cose c’è Sanae Takaichi, che è la ministra della Sicurezza economica e una delle due donne candidate a prendere il posto di Kishida. Takaichi ha 63 anni e se fosse eletta diventerebbe la prima donna a guidare il governo del Giappone nella sua storia. Ha dichiarato che sebbene sia favorevole all’uso di cognomi diversi nei contesti lavorativi ritiene che l’uso di un unico cognome all’interno delle coppie sposate eviti una forma di confusione che potrebbe creare problemi agli eventuali figli delle coppie. L’attuale ministra degli Esteri Yoko Kamikawa, che ha 71 anni ed è l’altra donna candidata, ha invece evitato di esprimersi sulla questione in modo perentorio, dicendo che serve un maggiore dibattito sul tema. Ha comunque detto di «riconoscere il rischio di divisioni» sull’argomento. Anche il 67enne Shigeru Ishiba, il candidato con maggiore consenso nei sondaggi d’opinione, ha idee simili. Ha invece una posizione più progressista l’ex ministro dell’Ambiente Shinjiro Koizumi, uno degli altri candidati. Koizumi è figlio di Junichiro Koizumi, primo ministro del Giappone tra il 2001 e il 2006, e ha 43 anni: è il più giovane dei nove candidati alla guida del PLD. È anche l’unico candidato a essersi impegnato a cambiare la legge sui cognomi delle coppie sposate e ha promesso di farlo nel suo primo anno da primo ministro, se sarà scelto alla guida del partito. Nel 2020 Koizumi si era già fatto notare per aver preso un breve congedo di paternità dopo la nascita del suo primo figlio, una cosa che in Giappone fanno pochissimi uomini. Facendo una promessa esplicita su una questione di parità di genere Koizumi si è distinto dagli altri candidati. Takaichi invece ha detto di avere un punto di vista opposto rinsaldando di fatto il proprio legame con la fazione più a destra del partito nella ricerca di consenso degli elettori più anziani. L’attuale primo ministro Fumio Kishida è in carica dall’ottobre del 2021. Il consenso nei suoi confronti era molto diminuito a causa del coinvolgimento del suo governo in una serie di scandali, il più recente e più grave dei quali riguarda presunti fondi raccolti in maniera irregolare da membri influenti del Partito Liberal Democratico e aveva portato alle dimissioni di importanti esponenti del partito, tra cui diversi ministri e parlamentari. Secondo le accuse, alcuni membri della corrente Seiwakai, vicina all’ex primo ministro Shinzo Abe, non avrebbero dichiarato almeno 500 milioni di yen (circa 3,2 milioni di euro) ottenuti negli ultimi cinque anni negli eventi di raccolta fondi del partito, tenendone parte per sé. Ad agosto Kishida aveva annunciato che non si sarebbe candidato per il rinnovo della leadership del partito. A votare per scegliere il successore o la successora di Kishida saranno i parlamentari del Partito Liberal Democratico insieme a membri del partito eletti nelle prefetture, gli enti amministrativi in cui è diviso il territorio del Giappone."
7,ilPost,2024-09-25,Come si ottiene la cittadinanza negli altri paesi europei,"Martedì la proposta di referendum che vorrebbe dimezzare il periodo necessario di residenza in Italia per poter presentare la domanda di cittadinanza italiana, da 10 a 5 anni, ha raggiunto le 500mila firme, cioè la soglia minima necessaria affinché il quesito venga sottoposto alla Corte Costituzionale. Sul suo sito il comitato promotore del referendum scrive che la proposta «allineerebbe l’Italia alla maggioranza delle normative europee», e in effetti è vero: in gran parte dei paesi dell’Europa occidentale per diventare cittadini servono circa cinque anni, contro i dieci che al momento occorrono in Italia. La maggioranza di destra attualmente al governo è contraria alla proposta, e a sostegno della propria posizione cita spesso il fatto che l’Italia è il paese europeo che in assoluto “naturalizza” – cioè garantisce la cittadinanza – il maggior numero di persone: nel 2022 secondo i dati di Eurostat, l’agenzia statistica dell’Unione Europea, sono state circa 213mila, circa una su quattro del totale delle cittadinanze date nell’Unione Europea. L’Italia però è quinta per numero di cittadinanze garantite in proporzione alla popolazione. Inoltre le norme italiane prevedono percorsi piuttosto disomogenei. Per alcune categorie di persone sono agevolati: per esempio le leggi italiane sui ricongiungimenti familiari sono piuttosto permissive. Per altre categorie sono invece molto più complessi: è il caso dei lavoratori che si trovano da anni in Italia ma che non sono sposati con una persona italiana, o non sono parenti di qualcuno che ha già la cittadinanza. Anche in altri paesi europei sono previsti percorsi più facili per i coniugi o i figli di persone che hanno ottenuto la cittadinanza, più o meno larghi: il percorso ordinario per ottenere la cittadinanza in assenza di legami è comunque più breve che in Italia. In Francia per diventare cittadini serve aver vissuto per cinque anni nel paese senza interruzioni, avere un impiego o una fonte di reddito stabile e superare un esame scritto e orale di francese che attesti una conoscenza a livello B1 del Quadro comune europeo di riferimento per la conoscenza delle lingue (significa conoscere una lingua a un livello intermedio, su una scala che va da A1 a C2). Alla fine del percorso bisogna anche superare un esame di conoscenza della storia francese. Il percorso si può interrompere in ogni momento in caso di una condanna per reati di terrorismo o a una pena di almeno sei mesi di carcere senza la condizionale. Nel 2022, ultimo anno per cui sono disponibili questi dati, in Francia hanno ottenuto la cittadinanza circa 114mila persone.  Anche in Germania per diventare cittadini servono cinque anni di soggiorno nel paese, per effetto di una legge approvata dall'attuale governo di centrosinistra ed entrata in vigore a giugno. In precedenza servivano otto anni di residenza. Anche lo stato tedesco richiede un impiego o un reddito stabile e una conoscenza a livello B1 del tedesco, mentre alcuni parametri sono più restrittivi rispetto a quelli francesi: non può ottenere la cittadinanza chi ha ottenuto una condanna penale, di qualsiasi entità. Dopo l'entrata in vigore della nuova legge la ministra dell'Interno tedesca, Nancy Faeser, ha celebrato l'accorciamento dei tempi, dicendo che «finalmente riconosciamo le storie di vita e i successi delle molte persone che sono arrivate nel nostro paese tempo fa e lo hanno aiutato a svilupparsi». Nel 2022, ultimo anno per cui sono disponibili dati solidi, in Germania hanno ottenuto la cittadinanza circa 166mila persone. Il secondo paese che da qualche anno garantisce il numero più alto di cittadinanze è la Spagna. Qui per ottenere la cittadinanza col percorso ordinario sono necessari dieci anni di residenza, ma una clausola molto sfruttata li riduce ad appena due per le persone nate nei paesi dell'America Latina in cui si parla spagnolo, o in altri paesi parzialmente ispanofoni come le Filippine e la Guinea Equatoriale. Anche in Spagna per ottenere la cittadinanza serve un esame di lingua e di conoscenze della storia spagnola, elaborato dall'Instituto Cervantes, l'ente dello stato spagnolo che promuove la lingua e la cultura spagnola all'estero. Nel 2022 la Spagna ha garantito la cittadinanza a circa 181mila persone. In Austria gli anni necessari di residenza sono invece sei, durante i quali per almeno 36 mesi bisogna dimostrare di avere avuto un reddito stabile (obbligatorio per i 6 mesi precedenti la richiesta). I requisiti sui rapporti con la giustizia sono più stretti che altrove: non bisogna aver ricevuto una condanna penale, ma lo stato austriaco non garantisce la cittadinanza nemmeno alle persone straniere incriminate in attesa di un processo. In Irlanda invece gli anni richiesti di residenza sono almeno 5 negli ultimi 9, con almeno un anno continuativo di residenza nel periodo immediatamente precedente alla richiesta. Anche nei Paesi Bassi servono cinque anni di residenza, che però devono essere continuativi. Il paese dell'Unione Europea che garantisce il numero più alto di cittadinanze in rapporto alla propria popolazione è la Svezia: nel 2022 ha garantito la cittadinanza svedese a 8,8 persone ogni mille abitanti, il dato più alto in tutta l'Unione. Anche in Svezia per diventare cittadini servono almeno 5 anni di residenza: non sono richiesti però esami di lingua o di storia svedese. Anche le persone condannate per un reato penale o amministrativo possono ottenere la cittadinanza, ma devono attendere un periodo di tempo più lungo indicato da apposite tabelle. Esistono poi percorsi semplificati per ottenere la cittadinanza svedese se si è cittadini di altri paesi nordici come Danimarca, Finlandia, Islanda e Norvegia (questi ultimi due paesi non fanno parte dell'Unione Europea). Ci sono altri paesi dell'Unione Europea in cui è ancora più facile ottenere la cittadinanza, se si è molto ricchi: per questo vengono criticati da anni per i loro criteri troppo larghi, che combinati a norme fiscali piuttosto rilassate li rendono delle specie di paradisi fiscali. A Malta per esempio si può ottenere la cittadinanza maltese – e quindi europea – in un anno, a patto di avere fatto un «investimento diretto» di almeno 750mila euro nell'economia locale. Ci sono percorsi agevolati anche per chi acquista o affitta una casa e va ad abitarci: basta che abbia valore minimo di 700mila euro o un canone annuo di almeno 16mila euro. Dall'altra parte dello spettro ci sono invece i paesi dell'Europa orientale, tradizionalmente molto ostili alla migrazione non europea per ragioni storiche e culturali. Uno tra i paesi dell'Unione Europea a garantire in assoluto meno nuove cittadinanze in proporzione ai propri abitanti è la Slovacchia: nel 2022 sono state circa 700. Per diventare cittadini slovacchi servono otto anni di residenza in Slovacchia – così come in Ungheria – e un'ottima conoscenza dello slovacco (una lingua parlata da circa 5 milioni di persone, più o meno quelle che abitano in Veneto). I principali paesi di provenienza delle persone che nel 2022 hanno ottenuto la cittadinanza da un paese dell'Unione Europea sono gli stessi ormai da anni. Il paese primo in questa classifica è il Marocco: nel 2022 sono diventati cittadini europei circa 112mila persone marocchine. La metà di loro ha ottenuto la cittadinanza in Spagna, circa un quarto in Italia. Seguono poi i siriani (90mila), gli albanesi (50mila, di cui tre quarti in Italia), romeni (37mila) e turchi (29mila, metà dei quali in Germania). In Italia circa un decimo delle persone a cui nel 2022 è stata data la cittadinanza – 21.280 – provengono da Argentina e Brasile; è possibile che siano insomma parenti alla lontana di migranti italiani che si trasferirono in Sudamerica decine di anni fa, e che possono chiedere e ottenere la cittadinanza italiana piuttosto facilmente per via dello ius sanguinis, senza bisogno di essere residenti in Italia."
8,ilPost,2024-09-25,Le “navi a perdere” in Calabria,"Da oltre trent’anni Cetraro – costa tirrenica della Calabria, a un’ora da Cosenza – vive accanto a un mistero, depositato a circa 11 chilometri dalla costa e a 483 metri di profondità. È un mistero solo in parte esplorato, di sicuro irrisolto, sintesi di una storia più ampia fatta di mezze verità. Se ne parla da anni, e non solo in paese, di quel relitto e della storia più ampia che c’è dietro. Dal maggio 2003, quando il “pentito” di ’ndrangheta Francesco Fonti spiegò a un procuratore della procura nazionale antimafia di avercelo messo lui, in fondo al mare. Una nave cargo di 120 metri, la Cunski, fatta affondare nel 1991 con 120 bidoni di rifiuti tossici industriali nella stiva. Un lavoro su commissione, di cui le “famiglie” calabresi erano state l’ultimo esecutore. Fonti descrisse una vicenda fatta di grandi imprese, mediatori, servizi segreti, pezzi di eserciti stranieri. Parlò di altri inabissamenti simili nei mari calabresi. Spiegò che, oltre dieci anni prima, era stato contattato per coinvolgere la ’ndrangheta nell’affondamento di tre navi cariche di rifiuti altamente inquinanti al largo delle coste cosentine e lucane: la Cunski, appunto, la Voriais Sporadais e la Yvonne A. Diede nomi e date, tracciò rotte tra porti del Mediterraneo, fu ascoltato da altri magistrati a cui diede versioni in parte contraddittorie. Fu creduto su molte cose, non sulle navi. Solo sei anni dopo – in questa storia i tempi sono lunghi e i fili si perdono spesso – un robot sottomarino inquadrò il relitto al largo di Cetraro. Il procuratore di Paola, si chiamava Bruno Giordano, disse: «Non abbiamo solo trovato la nave, l’abbiamo trovata sommersa con le modalità da lui [Fonti] descritte e con la fuoriuscita di due bidoni del tipo di quelli utilizzati per il trasporto di sostanze nocive da lui descritte. Ancora non abbiamo la certezza che gli altri 118 bidoni siano dentro la stiva perché è coperta di melma; tuttavia, la stiva sembrerebbe essere parzialmente piena. Questi sono i dati». Ma per il ministero dell’Ambiente i dati non erano quelli: ci fu un’altra ispezione con robot sottomarino, e un altro verdetto. Non era la Cunski là sul fondo, ma la Catania, un piroscafo affondato nel 1917.
 Le navi a perdere
Il relitto sbagliato è una delle false piste della storia delle «navi a perdere», affondate tra la fine degli anni Ottanta e la metà degli anni Novanta sui fondali di Ionio e Tirreno. Anni in cui l’Italia usciva dal nucleare – il referendum che di fatto chiuse le centrali è del 1987 – e in cui le norme sul riciclaggio di rifiuti pericolosi si facevano più rigide. Navi sepolte deliberatamente, portandosi dietro «rifiuti brutti», per usare un’espressione sempre di Fonti, cose sporche che le imprese italiane non potevano o volevano pulire altrimenti: rifiuti tossici da lavorazioni industriali e rifiuti radioattivi. Affondare un carico del genere presentava due vantaggi: premi assicurativi incassati e risparmio sui costi di smaltimento. Accontentando tutti, chi i rifiuti li aveva prodotti e chi li trasportava. È una storia che in Calabria dura da 30 anni: è del 1994 la prima denuncia di Legambiente di Reggio Calabria. Ed è una storia affine per meccanismi a quella più nota della “Terra dei fuochi”, in Campania: cave abusive e discariche illegali usate per sversare rifiuti tossici. Come in quel caso, anche in Calabria la storia è stata scritta da “pentiti” di ’ndrangheta, procure (Reggio Calabria e Paola, ma anche Matera, Napoli, La Spezia), Commissioni parlamentari d’inchiesta, associazioni ambientaliste, comitati cittadini e indagini giornalistiche. Solo che in questo caso gli esiti sono molto più incerti, e sono più labili i confini tra vero e possibile. Nessuna nave a perdere è stata mai ritrovata. Manca per così dire «il corpo del reato». È una storia di sussurri e grida. E a tanto tempo di distanza non c’è molto di certo che si possa dire. Se non che, ripercorrendo i fatti, nessuno – tra investigatori, magistrati, politici – ha potuto o saputo andare a vedere cosa c’è di vero in fondo al mare. Il caso Rigel
Esistono diverse liste compilate negli anni sulle navi affondate tra Ionio e Tirreno. Nel 1995 la procura di Reggio Calabria parlò di 23 naufragi sospetti avvenuti nel Mediterraneo centrale, molti dei quali al largo della Calabria. Secondo la Commissione d’inchiesta sul ciclo dei rifiuti della XIII legislatura (1997) sarebbero stati invece 39, tra il 1979 e il 1995. La direzione investigativa antimafia nel 2001 sostenne che dal 1995 al 2000 le navi scomparse per cause sospette erano state 52. Per parlare di «navi a perdere» occorre però escludere i naufragi veri, quelli in cui si sono registrate delle vittime, e puntare ai casi che presentano anomalie nel carico, nelle rotte, nei proprietari, nelle modalità di naufragio. In questo elenco più ristretto compaiono nomi su cui sono state aperte indagini giudiziarie: la Aso, affondata nel 1979 a largo della Locride, costa ionica, con 900 tonnellate di solfato ammonico, materiale usato come fertilizzante; la Michigan, partita nel 1986 da Marina di Carrara e scomparsa sulla costa tirrenica il 31 ottobre 1986. O la Rigel, scomparsa dai radar il 21 settembre 1987 20 miglia al largo di Capo Spartivento, davanti al paese di Brancaleone (Reggio Calabria). Sparita senza lanciare SOS, mentre l’equipaggio si metteva in salvo sulla Krpan, battente bandiera jugoslava, che trasportò a Tunisi capitano ed equipaggio, poi irreperibili. Almeno in quest’ultimo caso è certa la natura fraudolenta del naufragio e a dirlo è una sentenza definitiva del tribunale della Spezia, che ha accolto la tesi di affondamento volontario e frode assicurativa formulata dalla procura. Della Rigel, di proprietà della maltese Mayfair Shipping Ltd. di Valletta, e del suo ultimo viaggio sappiamo parecchie cose grazie a quella sentenza. Nell’agosto 1987 la Rigel arrivò al porto di Marina di Carrara, vuota. Tra agosto e settembre venne caricata di «100 contenitori + 3000 tonnellate di blocchi, piastrelle e granulato». Il manifesto di carico – il documento che descrive merce e destinazione del 31 agosto 1987 – dice che la destinazione è Limassol a Cipro. Ma come ha notato Andrea Carnì, ricercatore dell’Università di Torino esperto di criminalità organizzata e autore di un libro sul tema (Cose storte), Limassol è porto “in transit”: dopo quella tappa, una parte della merce avrebbe dovuto probabilmente arrivare a Beirut, destinazione che – lo vedremo – proprio in quei giorni è al centro di un caso diplomatico e ambientale. Nessuna certezza, però, arriva dai documenti sul carico della Rigel: la sentenza accerterà che i controlli doganali in quell’agosto ’87 sono stati omessi e falsificati. Anche sul luogo esatto del naufragio ci sono poche certezze, perché delle rotte, secondo la Commissione parlamentare di inchiesta sul ciclo dei rifiuti della XVI legislatura, «non resta traccia sui registri delle Autorità Marittime». In ogni caso, per allusioni, il naufragio risulta “celebrato” da due degli imputati del processo della Spezia. In una conversazione telefonica del 21 settembre 1987, l’agente marittimo Vito Bellacosa e il funzionario doganale Gennaro Fujano si felicitano del fatto che «il bambino è nato». In una precedente conversazione si erano detti che in quello che c’era da spedire «colà», c’era un «carico buono e uno meno buono» (definito testualmente «di merda» da Bellacosa). La Commissione parlamentare conclude: Indaga Reggio Calabria
Dopo la procura della Spezia, del relitto della Rigel e del suo carico si occupò un magistrato calabrese, Francesco Neri, procuratore presso la pretura di Reggio Calabria. Nel marzo del 1994 aveva ricevuto la denuncia di due esponenti di Legambiente, Nuccio Barillà ed Enrico Fontana. Partì da qui, di fatto, la storia delle navi a perdere in Calabria. Nella denuncia si parlava di un traffico di rifiuti tossici e radioattivi che arrivavano dal Nord e che, con la mediazione delle cosche, venivano occultati in cave o discariche illegali in Aspromonte. Uno schema, come dicevamo, già sperimentato in Campania. La denuncia calabrese aggiungeva però un dato nuovo: oltre che via terra, il traffico illegale di rifiuti si svolgeva in Calabria anche via mare. Molti anni dopo, Barillà lo raccontò così: «Stando alle informazioni circostanziate di cui eravamo entrati in possesso in data 25 febbraio 1994, da fonte attendibile da tutelare con la più assoluta riservatezza, i fusti velenosi arrivavano via terra attraverso mezzi di trasporto pesante ma vi sarebbe stato un trasporto parallelo che sarebbe avvenuto via mare per mezzo di vecchie navi, stipate di container al veleno, che approdavano, stando alla segnalazione, in porti non controllati (o, meglio, controllati da malavitosi). Da lì prendevano la strada della montagna, per essere interrati in discariche abusive realizzate dentro anfratti, cave e grotte, lontano da occhi indiscreti. Erano indicate località precise: la Limina, innanzitutto, in particolare una zona compresa tra i comuni di Giffone e Cinquefrondi, e poi lo Zomaro e anche diverse aree del circondario di Gambarie d’Aspromonte». È possibile che nella stiva della Rigel ci fossero rifiuti di quel genere? Affondati prima (o invece) di essere interrati? L’indagine della procura presso la pretura di Reggio Calabria partì da questa domanda. Neri istituì un gruppo di investigatori, chiamò a farne parte uomini dei carabinieri, ma coinvolse anche un capitano di corvetta che aveva conosciuto qualche mese prima, Natale De Grazia. Per formazione ed esperienza di mare gli sembrò l’uomo adatto a leggere le carte di questo filone di indagini marittime. Tra il ’94 e il ’95 il gruppo incrociò dati, date e informazioni, ascoltò testimoni e collaborò con le procure della Spezia, titolare della prima inchiesta sulla Rigel, e di Matera, che aveva da poco avviato un’inchiesta su un traffico di rifiuti radioattivi provenienti dall’impianto Enea a Trisaia di Rotondella (Matera). Nella squadra entrarono anche uomini dell’ottava divisione del Sismi, il servizio segreto militare. Ben presto, tuttavia, lo scenario si allargò e le difficoltà aumentarono. Tra le carte degli investigatori le rotte della Rigel e delle navi a perdere calabresi si fecero più ampie fino a toccare quelle delle cosiddette “navi dei veleni” e sconfinare in Medio Oriente. Le quattro navi libanesi
L’espressione “navi dei veleni” si riferisce a vicende della seconda metà degli anni Ottanta, relative al trasporto di rifiuti tossici dall’Italia verso paesi stranieri, soprattutto Nigeria e Libano. Il pezzo della storia che ci interessa qui è il Libano: come dicevamo, parte del carico della Rigel era probabilmente destinato a Beirut. E il 21 settembre 1987, proprio nel giorno in cui al largo di Capo Spartivento si perdevano le tracce della Rigel, approdava a Beirut una delle navi dei veleni, la Radhost, con una stiva che avrebbe avviato un caso ambientale e diplomatico. Il carico era stato spedito dalla ditta Jelly Wax, società specializzata nella raccolta e trasporto di rifiuti inquinanti, e destinato alla ditta Adonis Productions Engineering (Ape). Ma la Ape era una società fittizia, i documenti sull’entità e la natura del carico erano stati falsificati. La Radhost trasportava in modo irregolare circa 2.200 tonnellate di rifiuti altamente tossici, inviate a un destinatario inesistente e che, con la complicità di militari libanesi, della dogana e dei funzionari portuali di Beirut, venivano illecitamente scaricate nel territorio di uno Stato straniero. Il clamore che ne seguì obbligò il governo italiano ad affidare a un consorzio di imprese guidato dalla società Monteco il compito di bonificare i rifiuti e riportarli indietro. Così, tra la fine del 1987 e i primi mesi del 1988, i rifiuti vennero stivati in due navi, la Yvonne A e la Voriais Sporadais. La nave su cui la Monteco aveva caricato le attrezzature per la bonifica si chiamava Cunski, quella che li riporterà indietro si chiamava Jolly Rosso, poi rinominata Rosso. Yvonne A, Voriais Sporadais, Cunski, Jolly Rosso. Le prime tre sono le navi di cui parlerà anni dopo il “pentito” Fonti – morto nel 2012 – e citate all’inizio: sono quelle che lui stesso avrebbe dovuto affondare dopo che avevano ripreso il mare. Malgrado indagini di procure e Commissioni parlamentari e anche inchieste di organizzazioni come Greenpeace, di queste navi si sono in effetti perse le tracce. L’unica di cui si conosce la sorte è la Jolly Rosso, della Linea Messina. Nel gennaio 1989 scaricò alla Spezia i rifiuti imbarcati a Beirut perché fossero processati e bonificati, rimase in disarmo alcuni mesi e all’inizio di dicembre riprese il mare un’ultima volta, destinazione Malta. Di ritorno in Italia da Valletta, il 14 dicembre 1990 naufragò ancora in Calabria, al largo di Amantea, provincia di Cosenza. E qui comincia un altro pezzo di questa storia. Lo strano caso Jolly Rosso
Il 14 dicembre 1990 la Jolly Rosso lanciò il mayday perché imbarcava acqua da una falla, ma non affondò. La corrente la trasportò sulla spiaggia di Amantea, in località Formiciche. La capitaneria di porto di Vibo Valentia aprì un’inchiesta per conto della Marina e dispose accertamenti radiometrici. Accertamenti inusuali, motivati dal fatto che, come è scritto nella relazione del comandante dell’epoca Giuseppe Bellantone, «da alcuni documenti reperiti a bordo della nave vi erano strani cenni a materiale radioattivo». Tuttavia, come emerge dagli atti della Commissione parlamentare sul ciclo dei rifiuti della XVI legislatura (2013), nessuno dopo lo spiaggiamento accertò entità e natura del carico della nave, che venne poi svuotata fuori da ogni controllo e demolita. Da lì in avanti iniziò un rimpallo di competenze che allungò i tempi delle indagini. Indagò inizialmente Francesco Neri, il magistrato di Reggio Calabria che nel 1994 aveva  ricevuto la denuncia di Legambiente. Nel 1996 Neri trasmise gli atti per competenza alla procura distrettuale antimafia di Reggio. Dopo un passaggio a vuoto alla procura di Lamezia, gli atti arrivarono all’ufficio competente, la procura di Paola, nel 2003, 13 anni dopo il fatto. Il procuratore di Paola Francesco Greco avviò un’indagine, ma dopo qualche anno ne chiese l’archiviazione, che il giudice per le indagini preliminari (gip) concesse nel 2009. Nelle conclusioni Greco evidenziò però omissioni e anomalie. Su tutte il ritrovamento di residui del carico della Jolly Rosso interrati presso il fiume Oliva, dove a otto metri di profondità, secondo quanto riporta anche la Commissione parlamentare d’inchiesta sul tema, venne rilevata «la presenza di fanghi industriali, di polvere di marmo [materiale usato per schermare la radioattività, ndr], diossine, pcb [policlorobifenili, composti organici inquinanti, ndr] e metalli pesanti, tutti materiali del tutto estranei alla realtà industriale e produttiva del comune di Amantea». La morte di De Grazia
C’è anche una morte sospetta in questa vicenda: è quella di Natale De Grazia, il componente del gruppo che lavorava con il magistrato Francesco Neri a Reggio Calabria. De Grazia morì nella notte tra il 12 e il 13 dicembre 1995, dopo avere cenato in un ristorante di Nocera Inferiore mentre era in missione con due colleghi verso la Liguria. Sono state fatte molte ipotesi su questa morte e sulle ragioni di quel viaggio. L’indagine è stata archiviata e la morte classificata come dovuta a cause naturali dopo due autopsie, sebbene una perizia tecnica e un’altra Commissione parlamentare di inchiesta abbiano avanzato l’ipotesi di avvelenamento. Tra le varie piste investigative emerse negli anni scorsi ce n’è una che ha a che fare con la nave Rigel. Al magistrato della procura di Matera che si stava occupando di un traffico di rifiuti radioattivi, il capitano De Grazia avrebbe detto che al suo ritorno dalla missione ligure sarebbe stato in grado di indicare le vere coordinate del naufragio avvenuto davanti a Capo Spartivento. Dopo la sua morte, l’indagine sulla Rigel passò dalla procura presso la pretura alla procura distrettuale antimafia di Reggio Calabria. Sul punto del naufragio venne effettuata una missione sottomarina. A condurla fu il procuratore distrettuale antimafia Alberto Cisterna, che nel dicembre 2009 così ne parlò alla Commissione parlamentare d’inchiesta sul ciclo dei rifiuti: Medaglia
Nel dicembre 2019, un’inchiesta giornalistica di Fanpage fece l’ipotesi che De Grazia stesse indagando su un traffico di rifiuti radioattivi tra l’Italia e il Medio Oriente, che avrebbe coinvolto l’impianto di produzione di combustibile nucleare di Bosco Marengo, in provincia di Alessandria. Lì sarebbe avvenuto, con coperture di enti e apparati statali, il riprocessamento illegale di materiale radioattivo proveniente dall’estero, trasformato in materiale bellico da esportare. In seguito all’inchiesta la deputata Rossella Muroni (Liberi e Uguali), già presidente di Legambiente, fece un’interrogazione parlamentare per accertare se ci fossero sviluppi sulle indagini riguardanti il capitano De Grazia. Nel gennaio del 2020, rispondendo al question time sul tema, il ministro per l’Ambiente Sergio Costa disse di avere insignito De Grazia «della medaglia d’oro ambientale, la benemerenza più alta della Repubblica italiana, per il suo impareggiabile impegno come servitore dello Stato». E ha aggiunto di avere stanziato un milione di euro per proseguire le ricerche al largo delle coste calabresi per appurare la verità sulle navi a perdere. Non risulta che questo nuovo progetto di ricerca sottomarina sia mai iniziato."
9,ilPost,2024-09-25,Cosa cerca chi cerca coi metal detector,"Soprattutto nelle serate estive, soprattutto sulle spiagge, può succedere di vedere uomini o donne camminare sulla sabbia perlustrando il terreno con un metal detector. Ogni tanto lo strumento, composto da un lungo manico con un display a una estremità e un disco all’altra, emette un suono: a quel punto chi lo usa muove un po’ la sabbia e il più delle volte tira su un oggetto. Quasi sempre si tratta di qualche scarto di metallo, altre volte il risultato è più interessante, come una moneta o un piccolo gioiello. Il metal detecting è un hobby piuttosto diffuso, in Italia e altrove: non viene praticato solo in spiaggia, ma anche nei boschi, nei campi e nei parchi cittadini. Può avere fini diversi: puro intrattenimento, ricerca di oggetti perduti, o ambizione di trovare reperti bellici e storici. Negli ultimi tempi si è sviluppata anche una variante “sportiva”, con competizioni per ritrovare oggetti nascosti appositamente. È un hobby regolamentato dalla legge, che negli anni è stato oggetto di discussioni e polemiche: tutti gli oggetti trovati dovrebbero essere consegnati alle autorità, non solo quelli con un valore storico. Non accade sempre. Non è possibile avere una valutazione certa di quanti siano in Italia i “detectoristi”, come si definiscono gli appassionati. Vengono stimati in 10-15 mila, in aumento grazie anche alla popolarità di alcuni programmi televisivi. La diffusione dell’hobby è comunque testimoniata dalla presenza di numerose associazioni che in varie regioni raccolgono chi lo pratica, nonché da un mercato piuttosto florido degli strumenti necessari, sia nuovi che usati. Luciano Diletti è il presidente di una di queste, la “SOS Metal Detector nazionale”, una delle più attive nel promuovere un uso virtuoso degli strumenti e negli sforzi per cambiare l’immagine pubblica di chi li usa: «In passato le leggi sull’uso dei metal detector erano più blande, 30 o 40 anni fa chi li usava andava dappertutto e l’immagine pubblica è finita con l’essere avvicinata a quella dei tombaroli». I “tombaroli” sono persone che scavano senza autorizzazione nelle tombe antiche o in altri siti archeologici per poi rivendere manufatti e oggetti di valore: i metal detector sono stati utilizzati anche per questi scopi. I metal detector funzionano creando un campo magnetico alternato che ottiene un segnale di risposta quando incontra un metallo: questo può essere tradotto in un segnale sonoro o in una scritta su un display. I modelli attuali permettono di distinguere i vari tipi di metallo con codici differenti sul mini-schermo, o anche di escludere particolari metalli dalla ricerca. Possono essere più o meno precisi nell’individuare la zona in cui il metallo è presente e più o meno sensibili durante le operazioni che vengono definite di “spazzolatura”, ossia di ricerca con movimenti oscillatori dello strumento. L’uso dei metal detector, o “cercametalli”, in Italia è regolamentato da una legge del 2004: sono liberi acquisto, vendita e utilizzo, ma quest’ultimo è vietato all’interno di zone di interesse culturale, paesaggistico e artistico, nonché nei terreni di proprietà privata. Non ci si può avvicinare a più di 500 metri a siti storici, chiese e luoghi sotto vincolo archeologico. Dal 2022 chi viene trovato in possesso di un metal detector in quelle aree, anche se non lo sta usando, può essere multato. Per avere la certezza delle zone in cui è legale utilizzarli, bisogna consultare il Piano Paesaggistico Regionale (PPR). Le ricerche possono comunque essere effettuate solo a livello superficiale, senza smuovere il terreno per più di 35-40 centimetri di profondità. Ogni oggetto di possibile interesse storico rinvenuto in modo fortuito deve essere denunciato entro 24 ore al comune o alla soprintendenza. Diletti sostiene che non sia una cosa che succede spesso: «Nonostante quello che si vede in televisione, trovare oggetti storici o di valore non è così comune. E a quella profondità ridotta quasi sempre si tratta di cose usurate da tempo, in pessime condizioni». Ci sono però associazioni che hanno come obiettivo principale la ricerca di reperti dal passato, con slogan come “La storia nelle vostre mani”, e pagine Facebook in cui si pubblicano e confrontano i ritrovamenti più o meno storici, seppur con premesse degli organizzatori che ricordano le normative sulla restituzione. L’obbligo di legge di restituire qualsiasi oggetto trovato, e di qualsiasi valore, viene seguito raramente. In teoria quando non è possibile identificarne il proprietario – cioè quasi sempre – è previsto che gli oggetti vengano consegnati agli uffici del Comune dove sono stati trovati. È una pratica che in ogni caso metterebbe in crisi anche le stesse amministrazioni, che si ritroverebbero a gestire un numero cospicuo di oggetti senza proprietario e senza sapere che farne, spesso di valore limitato. Alcune delle associazioni forniscono un servizio “su richiesta”: chi smarrisce un oggetto a cui è particolarmente legato (spesso si tratta di fedi nuziali, o piccoli gioielli di valore affettivo) può chiamare numeri dedicati e contare sul lavoro di volontari con il metal detector per cercarli in modo approfondito. Quando vengono trovati sono consegnati ai proprietari, che a volte fanno una donazione per riconoscenza: queste storie che si risolvono in modo positivo sono quelle che hanno maggiore risonanza, perché vengono spesso raccontate su siti e pagine social delle associazioni, ma anche nei telegiornali locali. SOS Metal Detector è particolarmente impegnata nella promozione delle funzioni sociali di quest’hobby: alla ricerca di oggetti scomparsi affianca varie collaborazioni. Diletti racconta che l’intervento dei suoi associati viene richiesto da Polizia e Carabinieri, soprattutto in Lombardia e Sardegna, non solo per «cercare armi, ma anche la droga nascosta nei parchi, che è spesso incartata con fogli di alluminio o in vasetti con coperchi metallici», e che l’associazione lavora anche con Penelope, che riunisce parenti e amici della persone scomparse (fu fondata da Gildo Claps, fratello di Elisa Claps), con la Confederazione Italiana Archeologi e persino con l’INAF (Istituto Nazionale di Astrofisica) alla ricerca di meteoriti. Volontari muniti di metal detector collaborano spesso alle indagini nei casi di cronaca nera: è successo recentemente  per l’omicidio di Sharon Verzeni a Terno d’Isola, quando il “Museo Recuperanti” di Toscolano Maderno (in provincia di Brescia) ha lavorato con la polizia nella ricerca di una possibile arma del delitto. Altri appassionati sottolineano un’ulteriore applicazione virtuosa della pratica dello “spazzolare”: durante le ricerche vengono raccolti molti rifiuti (metallici e di altro tipo), che spesso i detectoristi provvedono a smaltire. I rifiuti in metallo possono essere messi insieme dai vari soci e poi venduti “a peso”, contribuendo a finanziare le associazioni, che altrimenti funzionano con la sottoscrizione di quote e con le sponsorizzazioni di distributori e rivenditori di metal detector. Si sono poi diffuse competizioni “sportive” di metal detecting. Su terreni abbastanza ampi viene nascosto un certo numero di gettoni o oggetti metallici, che i partecipanti alla gara devono trovare: a volte vince chi trova più oggetti in un tempo determinato, a volte ai gettoni vengono accoppiati dei premi ad estrazione. Alcuni appassionati lo definiscono una pratica non così diversa dal trekking e dall’orienteering, anche se sembra ancora lontano dal diventare uno sport più codificato."
10,ilPost,2024-09-25,"Le accuse contro Sean “Diddy” Combs, dall’inizio","Martedì una donna chiamata Thalia Graves ha accusato il rapper statunitense Sean “Diddy” Combs di averla drogata e stuprata e di aver girato un video mostrandolo poi ad altre persone. I fatti denunciati da Graves sarebbero avvenuti nel 2001 e sono solo gli ultimi casi di stupro, violenze e abusi sessuali di cui è accusato il rapper noto anche come Puff Daddy o P. Diddy, arrestato la settimana scorsa: il tribunale federale di New York lo ha incriminato con l’accusa di tratta di esseri umani e di essere a capo di un’organizzazione criminale legata allo sfruttamento sessuale di diverse persone. Finora sono almeno dieci le donne ad aver intentato cause civili contro Combs, che ha 54 anni, è uno dei musicisti e produttori più influenti della scena hip hop degli ultimi decenni e si è sempre dichiarato non colpevole. Le accuse contro di lui sono state paragonate ad altri casi di cronaca simili e hanno anche fatto emergere alcune teorie del complotto, come già avvenuto nelle vicende che riguardarono il finanziere Jeffrey Epstein. Le indagini contro Combs andavano avanti almeno dal novembre del 2023, quando la modella e cantante Casandra Ventura lo aveva denunciato per stupro e ripetuti abusi fisici e sessuali. Ventura, nota anche come Cassie, aveva inciso un disco con l’etichetta discografica di Combs, la Bad Boy Records, e tra il 2007 e il 2018 aveva avuto con lui una relazione che a suo dire era basata «sulla manipolazione e sulla coercizione». Nei documenti depositati in tribunale Cassie lo accusava di aver sfruttato la sua posizione di potere per controllare quasi ogni aspetto della sua vita, di averla picchiata in varie occasioni e di aver fatto distruggere un’auto del rapper Kid Cudi per impedire che dopo la fine della loro relazione uscisse con lei. Descriveva anche le feste che Combs organizzava in hotel di lusso in giro per gli Stati Uniti e che lui chiamava “freak off”: presunte orge in cui spesso si faceva uso di droghe, che potevano durare anche giorni e in cui sia lei sia altre donne, secondo l’accusa, venivano costrette a fare sesso con prostitute e prostituti, mentre il rapper filmava tutto e si masturbava. A suo dire nessuno dei collaboratori dell’ex fidanzato aveva fatto niente per fermare questi comportamenti. La causa di Cassie contro Combs si era conclusa con un accordo extragiudiziale il giorno seguente. Nelle settimane successive tuttavia erano emerse nuove accuse in particolare grazie al New York Adult Survivors Act, una legge che permetteva alle persone che avevano subìto violenze sessuali di sporgere denuncia nello stato, anche se il reato era caduto in prescrizione. Tra le altre Joi Dickerson-Neal ha accusato Combs di averla drogata e aggredita sessualmente quando lei era all’università, nel 1991, e di aver mostrato il video dell’aggressione ad altre persone senza il suo consenso. Liza Gardner ha accusato sia lui sia un altro uomo di aver stuprato lei e un’amica, quando lei aveva 16 anni; alcuni giorni dopo Combs l’avrebbe anche strangolata fino a farla svenire. Un’altra donna ha sostenuto di essere stata adescata, costretta ad assumere alcol e droghe e infine stuprata in gruppo da Combs, dall’ex presidente di Bad Boy Records Harve Pierre e da un altro uomo nel 2003, quando lei aveva 17 anni. A febbraio inoltre il produttore discografico Rodney Jones Jr., che aveva lavorato con Combs per il suo disco del 2023 The Love Album: Off the Grid, gli ha fatto causa citando palpeggiamenti e contatti sessuali non desiderati, e aggiungendo di essere stato costretto da Combs a fare sesso con delle prostitute. In un post condiviso su Instagram a dicembre, poi rimosso, Combs aveva detto di «non aver fatto nessuna delle cose orribili» che gli venivano contestate da persone che a suo dire stavano «cercando di assassinare il [suo] personaggio, di distruggere la [sua] reputazione e il [suo] lavoro». A ogni modo le varie accuse contro il rapper hanno portato la polizia a perquisire le sue ville a Los Angeles e Miami, dove sono state sequestrate armi, droghe e altro materiale che sarebbe stato usato durante le orge, tra cui lubrificanti. A maggio, mentre le indagini proseguivano, CNN aveva diffuso un video ripreso dalle telecamere di sorveglianza di un albergo di Los Angeles in cui Combs aggrediva e prendeva a calci sempre Cassie in un corridoio nel 2016. Il video, che si può vedere qui, è molto violento: per Emily A. Johnson, una delle procuratrici che stanno lavorando al caso, «era scomparso» pochi giorni dopo l’aggressione perché il rapper aveva offerto soldi a un addetto alla sicurezza dell’albergo. Negli ultimi mesi comunque sono emerse altre denunce, tra cui quella della modella e attrice Crystal McKinney, che lo ha accusato di averla drogata e costretta a praticargli sesso orale nel 2003, e quella di April Lampros, che dice di aver subìto aggressioni sessuali in un periodo compreso tra il 1995 e il 2000. Anche Adria English lo ha denunciato per aggressione sessuale e per essere stata costretta ad avere rapporti sessuali durante alcune delle sue feste tra il 2004 e il 2009, mentre la cantante Dawn Richard, sua collaboratrice nella band Diddy Dirty Money, lo ha accusato tra le altre cose di averla picchiata e di averla costretta a stare per 48 ore di fila senza cibo né riposo. La settimana scorsa, con l’arresto del rapper, sono infine state formalizzate le accuse contro di lui. Damian Williams, uno dei procuratori, ha tuttavia spiegato che «Combs non ha fatto tutto da solo». Per la procura Combs sarebbe a capo di un’organizzazione criminale che ha fatto uso di minacce, alcol e droghe per rapire o comunque costringere donne, uomini e sex worker a partecipare ai suoi “freak off”, che sempre la procura ha descritto come «performance sessuali elaborate e organizzate». I collaboratori di Combs, secondo l’accusa, si occupavano di trovare prostitute, alberghi, droghe e di sistemare eventuali danni procurati alle stanze durante le feste; i filmati poi venivano sfruttati per convincere le persone coinvolte a non dire niente, dice la procura. Nessuno dei collaboratori del rapper è stato incriminato, ma le indagini sono ancora in corso, ha detto Williams. Combs invece si è dichiarato non colpevole e visto che gli è stata negata la libertà su cauzione resta in detenzione preventiva in un carcere di Brooklyn in attesa della prossima udienza: se condannato rischia dai 15 anni di carcere all’ergastolo. Intanto i suoi avvocati hanno respinto tutte le accuse, sostenendo che tutte le persone coinvolte nelle feste fossero lì di loro iniziativa e che tutti i rapporti sessuali in questione siano stati consenzienti. Già con le prime accuse sui social network erano emerse alcune teorie infondate sul caso che coinvolge Combs, come quella secondo cui la sua villa di Los Angeles era collegata alla celebre “Playboy Mansion” tramite un tunnel sotterraneo, poi smentita da Reuters. Adesso con il suo arresto si stanno diffondendo teorie secondo cui le accuse contro di lui sarebbero destinate a provocare uno scandalo ancora più grande nell’industria dello spettacolo statunitense: per questo c’è chi ha paragonato il suo caso a quello del finanziere statunitense Jeffrey Epstein, che prima di suicidarsi nel 2019 era stato accusato di tratta e sfruttamento sessuale di minori. Durante le testimonianze infatti Combs potrebbe essere costretto a rivelare chi partecipava alle sue feste, e secondo chi sostiene queste teorie tra queste persone ci sarebbero anche importanti personaggi del settore discografico e celebrità di Hollywood, che in un eventuale processo rischierebbero a loro volta di essere interpellate come testimoni oppure citate in giudizio. Il fatto che nelle sue ville siano state sequestrate «oltre mille confezioni di lubrificante e olio per il corpo dei bambini», unito ad alcuni video riemersi sui social, ha inoltre rafforzato le congetture secondo cui avrebbe abusato di persone minorenni. Una di queste teorie coinvolge anche Justin Bieber, la celebre popstar canadese che conosce Combs fin da ragazzino e che tra le altre cose ha collaborato con lui per una canzone del suo ultimo disco, “Moments”. Dopo le perquisizioni nelle ville di Diddy sui social e su alcuni tabloid era cominciato di nuovo a circolare un vecchio video in cui il rapper compariva proprio assieme a un giovanissimo Bieber, e diceva che i due stavano passando insieme «48 ore», che «cosa stessero facendo non si poteva davvero dire» e che però «era decisamente il sogno di ogni quindicenne». Più di recente in seguito al suo arresto, sempre sui social, è diventato virale un video in cui si sente una nuova presunta canzone di Bieber, in cui canterebbe di essersi «perso a una festa di Diddy» che gli sarebbe «costata più della sua anima». Né Bieber né il suo team hanno mai parlato di questa canzone, e come ha notato il sito dedicato al fact checking Snopes non c’è alcuna prova attendibile che esista (con ogni probabilità è stata creata con un software di intelligenza artificiale): il primo post in cui compare il video però ha ottenuto oltre 7 milioni di visualizzazioni solo su TikTok e secondo alcuni sarebbe un’allusione ai presunti abusi subiti dal cantante. C’è poi chi sta sostenendo che Combs sia stato arrestato solo per distrarre il pubblico dalle politiche del governo statunitense oppure dal tentato omicidio dell’ex presidente degli Stati Uniti Donald Trump e dai fallimenti delle forze di sicurezza statunitensi, come ha detto la conduttrice di Fox News Maria Bartiromo, nota sostenitrice di altre teorie del complotto. Sempre per via del caso sta emergendo di nuovo la teoria secondo cui Combs avrebbe avuto un ruolo determinante nell’assassinio di Tupac Shakur del 1996. La teoria si basa sulle testimonianze dell’unico sospettato, Duane Keefe Davis, arrestato nel settembre dell’anno scorso. Anche in questo caso Combs ha sempre negato ogni accusa."
11,ilPost,2024-09-25,Un uomo ha ucciso la moglie e due figli a Nuoro,"Mercoledì mattina a Nuoro, in Sardegna, un uomo di 52 anni, Roberto Gleboni, ha ucciso la moglie Giuseppina Massetti e due figli con diversi colpi di arma da fuoco, e ha ferito anche sua madre, il terzo figlio e un vicino di casa: secondo l’agenzia ANSA, quest’ultimo sarebbe stato il padrone della casa in cui la famiglia viveva in affitto. Gleboni si è poi ucciso. Secondo le prime informazioni Gleboni avrebbe sparato alla moglie e alla figlia di 25 anni, uccidendole. Avrebbe poi sparato anche ai due figli più piccoli che sono stati portati in ospedale: uno dei due è morto una volta arrivato, mentre l’altro è ancora ricoverato in condizioni non gravi. Dopo avrebbe ferito con la stessa arma anche il vicino, Paolo Sanna, ora ricoverato in gravissime condizioni in ospedale. Prima di uccidersi sarebbe andato a casa della madre ottantenne, che abita a circa un chilometro, e avrebbe ferito gravemente anche lei. Gleboni era un dipendente di Forestas, l’agenzia forestale della regione Sardegna, e secondo quanto riferito da alcuni giornali, fra cui il Corriere della Sera e L’Unione Sarda, la pistola che ha usato sarebbe stata regolarmente detenuta."
