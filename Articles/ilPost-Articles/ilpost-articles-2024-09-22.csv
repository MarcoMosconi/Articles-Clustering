,Publication,Date,Title,Content
0,ilPost,2024-09-22,In Svizzera quasi tutto si decide con un referendum,"Nel cantone svizzero Basilea Città il piccolo partito conservatore e di ispirazione cristiana Unione Democratica Federale ha iniziato a raccogliere le firme per un referendum contro la decisione del parlamento locale di destinare 37 milioni di franchi svizzeri di fondi pubblici (circa 39 milioni di euro) per l’organizzazione dell’Eurovision Song Contest, che si dovrebbe tenere a maggio del 2025 proprio a Basilea. Il partito non vuole che soldi pubblici vengano spesi per finanziare un evento che considera “woke” e irrispettoso nei confronti della cristianità, e sta cercando di sottoporre la decisione al voto popolare. La scelta di usare lo strumento è stata quasi scontata, visto che in Svizzera i referendum sono assai frequenti e vengono usati per decidere sulle questioni più varie. Dal 1848, anno in cui la Svizzera passò da essere una confederazione di cantoni a uno Stato federale, sono stati indetti 670 referendum a livello nazionale e altre centinaia a livello cantonale e locale. Ci sono buone possibilità che il referendum sull’utilizzo dei fondi pubblici per l’Eurovision si terrà, dato che il numero di firme da raggiungere è piuttosto basso: l’Unione Democratica Federale ha fino al 26 ottobre per raccogliere 2mila firme valide di elettori del cantone di Basilea Città, in cui abitano poco meno di 200mila persone. Il solo fatto di votare sulla questione, ha detto il leader della campagna referendaria Samuel Kullmann, sarebbe da considerare una vittoria l’aver avviato «una discussione a livello nazionale su un tema che forse in precedenza era stato ignorato dalla politica».  Questa opinione è molto condivisa e fa parte delle ragioni per cui i referendum sono considerati così importanti nel paese. I cittadini e le cittadine svizzere votano una media di 15 quesiti referendari all’anno a livello federale. Le votazioni avvengono fino a quattro volte l’anno e in media partecipa poco meno del 50 per cento della popolazione: il 90 per cento di loro vota per posta, mentre una piccola parte lo fa ancora di persona al seggio. Questa domenica per esempio si terranno due referendum sulla protezione della biodiversità e su una modifica allo schema di finanziamento del sistema pensionistico nazionale. I referendum possono essere indetti a livello federale, cantonale e locale e sono di tre tipi: quelli facoltativi, quelli di iniziativa popolare e quelli obbligatori. A livello federale, i referendum facoltativi riguardano leggi già approvate dal governo e possono essere indetti raccogliendo 50mila firme valide di elettori entro 100 giorni dall’emanazione della norma. I referendum di iniziativa popolare riguardano invece proposte di modifica della Costituzione e vengono indetti dopo aver raccolto 100mila firme valide entro 18 mesi (in Italia ne servono 500mila). I referendum obbligatori sono richiesti per le modifiche costituzionali o per la firma di trattati internazionali già approvati dal parlamento. Quando si tratta di modifiche alla Costituzione o dell’adesione a una qualche organizzazione internazionale devono essere approvati sia dalla maggioranza dei votanti che dalla maggioranza dei cantoni; negli altri casi basta invece la maggioranza semplice. Solo il 10 per cento dei referendum di iniziativa popolare e il 40 per cento degli altri tipi di referendum passa, ma secondo molti il fatto che i referendum avvengano è di per sé la cosa più importante. Nella seconda metà dell’Ottocento, con la nascita dello stato federale, i referendum divennero presto uno dei principali strumenti per assicurare (e rassicurare) che i cantoni e le loro popolazioni mantenessero un certo grado di autonomia. Questa impostazione è rimasta ancora oggi nel modo in cui molti cittadini pensano al rapporto che i loro cantoni hanno con il governo federale. Un’altra funzione dei referendum è quella di creare una specie di valvola di sfogo per i malcontenti degli elettori e delle elettrici nei confronti del governo, una possibilità che c’è molto meno nei paesi in cui i referendum non sono così usati o sono più difficili da indire. Anche per questo in Svizzera lo strumento del referendum è da sempre molto apprezzato. Sean Müller, professore dell’Università di Losanna che studia la democrazia diretta svizzera, ha detto a Politico che il punto è che «anche se non lo fai, in teoria potresti». Durante la pandemia da Covid-19 per esempio in molti stati, fra cui l’Italia, i governi furono criticati per aver imposto delle restrizioni troppo dure alla popolazione per contenere la circolazione del virus: in Svizzera la popolazione poté votare in tre diverse occasioni se eliminare le restrizioni e i requisiti di vaccinazione, ma respinse sempre le proposte. I temi per cui negli anni sono stati indetti dei referendum in Svizzera sono i più disparati. Alcuni hanno riguardato cose che avevano delle ripercussioni a livello internazionale, come nel caso del referendum del 2002 sull’ingresso del paese nelle Nazioni Unite, mentre altri affrontavano temi molto specifici: per esempio nel 2018 la maggioranza degli elettori votò contro la creazione di sussidi per gli allevatori che decidevano di non tagliare le corna alle mucche e alle capre, una pratica diffusa ma contestata dalle associazioni per i diritti degli animali. Il referendum sulle corna delle mucche fu al tempo molto ripreso anche dalla stampa internazionale perché rientrava nello stereotipo per cui in Svizzera viene indetto un referendum un po’ per qualsiasi cosa. Nel tempo si sono tenuti referendum per vietare la vendita dell’assenzio (nel 1908), per bloccare l’acquisto di jet militari (nel 2020), per abolire l’esercito (nel 1989: fallì), tra gli altri. Una categoria di referendum piuttosto particolari e specifici è quella dei referendum sui diritti degli animali. Nel 2010 un referendum di iniziativa popolare, bocciato dal 71 per cento dei votanti, propose che gli animali potessero ricorrere a un avvocato, mentre nel 2018 fu approvato un referendum che ha reso illegale buttare nell’acqua bollente le aragoste ancora vive. Sono stati indetti, e approvati, anche referendum su temi di forte connotazione politica. Nel 2009, un referendum di iniziativa popolare promosso dal Partito Popolare Svizzero, di destra, vietò in tutto il paese la costruzione di minareti, gli edifici alti e stretti da cui le autorità religiose musulmane diffondono musiche e preghiere: il voto fu considerato di tipo ideologico dato che nel paese c’erano al tempo solo quattro minareti. Nel 2021 fu approvata anche la proposta di vietare a livello nazionale l’uso del burqa, l’abito femminile della tradizione islamica che copre integralmente il corpo, compresi il volto e la testa, con una fessura o una fascia velata per gli occhi, che è entrata in vigore nel 2023. Negli stessi anni sono state anche approvate proposte a cui hanno lavorato partiti e associazioni di sinistra, come quella di creare una tredicesima mensilità di pensione, a marzo di quest’anno, e quella sulla legalizzazione dei matrimoni fra persone dello stesso sesso, del 2021."
1,ilPost,2024-09-22,"Di sitcom come Friends non ce ne sono piùMa nemmeno come Seinfeld, o The Office, o How I Met Your Mother: è la tv che è cambiata","Il 22 settembre di trent’anni fa, un giovedì, milioni di persone si sintonizzarono sul canale statunitense NBC per vedere la prima puntata di Friends‚ destinata a diventare una delle sitcom più famose e amate di sempre. In Italia andò in onda tre anni dopo e ci mise un po’ a carburare, mentre negli Stati Uniti bastò una stagione: dalla seconda in poi fu costantemente una delle serie più viste, citate e apprezzate di sempre, con una media di 25 milioni di spettatori a puntata. Tra le battute spiritose di Chandler, le stranezze di Phoebe e i tira e molla tra Ross e Rachel, Friends è stata una serie di culto, ed è ancora più notevole che continui a essere popolarissima a distanza di trent’anni. Ma è anche vero che la concorrenza è solo quella del passato: nel presente e nel futuro infatti di sitcom così non ce ne sono e non ce ne saranno più. Dipende da diversi fattori, che hanno a che fare con il modo in cui si sono evolute la televisione, l’offerta culturale e anche le abitudini del pubblico. Friends fu ideata da Marta Kauffman e David Crane, che all’inizio avevano idee un po’ diverse. Non aveva niente di rivoluzionario ma funzionò grazie a storie ben scritte, interpretate da attrici e attori che le rendevano credibili. Racconta le vicende quotidiane di sei amici tra i venti e i trent’anni che vivono a New York e si ritrovano a casa oppure in una caffetteria (il famoso Central Perk) per parlare di lavoro e ambizioni, sesso e amore. Nonostante qualche intoppo nessuno di loro ha grandi problemi: sono belli ma alla mano, buoni ma non fessi e goffi, e simpatici ma senza risultare ridicoli. La serie che rese famosi Matthew Perry, Jennifer Aniston e soci andava in onda il giovedì sera, in una fascia oraria che comprendeva anche Seinfeld, cioè la sitcom che prendeva il nome dal comico Jerry Seinfeld, ed era promossa da NBC come “must-see TV”, cioè la tv da non perdere. Come hanno spiegato Martie Cook e Manuel Basanese, professoressa e ricercatore di Cinema e Televisione all’Emerson College di Boston, saltare una puntata di queste serie voleva dire non poter seguire quello di cui tutti avrebbero parlato il giorno dopo. Al tempo infatti c’erano pochi canali televisivi e quindi anche molti meno programmi rispetto a oggi; in più le puntate venivano trasmesse una volta alla settimana, con il risultato che per il pubblico affezionato sintonizzarsi su un certo canale in un certo giorno a una certa ora diventava una specie di rito, negli Stati Uniti ma in misura minore anche in altri paesi. Era insomma più probabile che una serie riuscisse a incuriosire un pubblico molto ampio ed eterogeneo, soprattutto se aveva trame leggere e interessanti, personaggi in cui ci si poteva in un modo o nell’altro identificare e magari anche qualche tormentone. Friends fu l’esempio perfetto di tutti questi meccanismi. Riuscì a differenziarsi e ad appassionare il pubblico perché faceva ridere ed era ottimista, intratteneva e svuotava la testa. Andò in onda dal 1994 al 2004 per un totale di 236 puntate, influenzando la televisione, la cultura e la moda statunitensi, fino poi a entrare nell’immaginario collettivo di mezzo mondo. Nella definizione del Cambridge Dictionary, una sitcom (“situational comedy”) è «una serie televisiva in cui gli stessi personaggi sono coinvolti in situazioni divertenti in ciascuna puntata». Per la maggior parte del tempo l’ambientazione è uno spazio definito, i suoi protagonisti sono strambi o comunque spassosi e c’è una trama principale che si risolve nel giro di una singola puntata, eventualmente accompagnata da un’altra che si sviluppa nell’arco di una stagione. In generale poi ha puntate di circa 20 minuti, che con le interruzioni pubblicitarie arrivano a una durata totale di mezz’ora. Sono tutte caratteristiche che Friends aveva in comune con alcuni suoi notevoli precedenti, tra cui Cheers (in italiano Cin cin, 1980) e appunto Seinfeld (1989), tra le prime a mettere al centro di vicende improbabili un gruppo di amici. Qualcuno credeva che le sitcom fossero morte già all’inizio degli anni Ottanta, ma l’enorme successo della serie di Kauffman e Crane contribuì alla produzione di molte altre serie che imitavano le sue dinamiche, oppure le ibridavano con altri generi. Tra gli esempi più noti e apprezzati anche in Italia ci sono How I Met Your Mother (2005), The Big Bang Theory (2007) e Modern Family (2009), oppure ancora Arrested Development (2003) e The Office (2005), che raccontava le giornate di un gruppo di impiegati strampalati come se fosse un finto documentario (mockumentary), in uno stile ripreso tra gli altri da Parks and Recreation e Abbott Elementary, cominciati rispettivamente nel 2009 e nel 2021. Ad anni di distanza dalla prima puntata di Friends hanno continuato a uscire sitcom bene accolte dalla critica e con un pubblico fedele, per citarne solo alcune 30 Rock, It’s Always Sunny in Philadelphia, Community, Superstore o Schitt’s Creek: seguono tuttavia logiche diverse e non hanno nessuna possibilità di riscuotere un successo paragonabile a quello delle serie a cavallo tra gli anni Novanta e i Duemila. I motivi li hanno riassunti proprio Cook e Basanese nell’articolo su The Conversation. Fino a qualche decennio fa le reti televisive avevano bisogno di riempire il loro palinsesto perché la stagione andava da settembre a maggio, perciò sia sitcom come Scrubs (2001) sia serie drammatiche come X Files (1993) erano pensate per avere il maggior numero possibile di puntate, di solito tra le 22 e le 25. Adesso però moltissime serie vengono prodotte o distribuite su piattaforme come Netflix, Amazon Prime o Disney+, e quasi sempre sono disponibili tutte in una volta. Negli anni il numero delle serie tv è aumentato moltissimo, tanto che ogni anno ne escono diverse centinaia; al contempo il fatto che si possano guardare quando si vuole ha frammentato notevolmente il pubblico, che ora segue contemporaneamente molte più serie rispetto a dieci o vent’anni fa, e sempre più spesso non in tv. E le guarda con ritmi molto diversi, in pochi giorni o distribuite nel corso di mesi, e anche a distanza di anni rispetto alla pubblicazione originale. È una tendenza che si nota per esempio nei finali di alcune sitcom popolarissime: la puntata conclusiva di Friends, andata in onda nel 2004, fu vista da oltre 52 milioni di persone, quella di Big Bang Theory, nel 2019, da 18 milioni e quella di Modern Family, nell’aprile del 2020, da meno di 7,5. A differenza delle reti televisive, le piattaforme di streaming inoltre non devono preoccuparsi di riempire i buchi in una stagione televisiva e nemmeno di assicurarsi i ricavi pubblicitari, e una delle conseguenze più evidenti è che il numero di puntate si è praticamente dimezzato. Per una società di produzione fare serie di dieci o dodici episodi significa avere tempo e risorse per farne anche altre, e magari accontentare un pubblico con gusti diversi, mantenendo così gli abbonamenti, o facendone di nuovi. È il motivo per cui oggi è molto raro vedere sitcom che hanno così tante puntate e che al contempo vanno avanti per dieci o dodici stagioni, come appunto nel caso di Friends. Per fare qualche esempio, le prime sei stagioni di Brooklyn Nine-Nine (2013) avevano tutte più o meno venti episodi, ma la settima ne aveva tredici e l’ultima solo dieci; Schitt’s Creek, che ha vinto nove Emmy ed è andata in onda dal 2015 al 2020, non ne ha mai avuti più di 14. Stagioni più corte tra le altre cose permettono a reti e piattaforme di attirare attrici e attori già affermati, che non si impegnerebbero per periodi di tempo molto lunghi (è un fenomeno che si nota particolarmente nelle serie drammatiche, ma che per esempio ha portato Meryl Streep a recitare nella serie comica Only Murders in the Building, assieme a Steve Martin, Martin Short e Selena Gomez). Di norma poi sitcom come Seinfeld o Friends venivano girate in uno studio televisivo, con la presenza di un pubblico, con un risultato che il prodotto finale poteva ricordare un’opera teatrale filmata. Sitcom più recenti come Brooklyn Nine-Nine invece hanno produzioni più simili a film, che incorporano molte più ambientazioni, permettendo così una narrazione più flessibile e con trame più complesse. Di fatto di serie di grande successo girate solo nel primo modo non ce ne sono quasi più. Assieme allo stile si è evoluto anche il genere narrativo, tanto che oggi non si parla quasi più di sole sitcom, ma di sitcom mockumentary (Abbott Elementary) o più ampiamente di serie comedy o a metà tra drammi e commedie (The Good Place). Insomma adesso anche le commedie hanno per protagonisti personaggi pieni di difetti e che non sempre piacciono al pubblico, o delle specie di antieroi: uno dei primi fu quello interpretato da Larry David in Curb Your Enthusiasm, uno dei più recenti quello di Jeremy Allen White in The Bear. Per tornare a Friends, negli anni è stata criticata tra le altre cose per battute e stereotipi che oggi sarebbero etichettati come sessisti, razzisti o transfobici, ma anche perché è davvero poco plausibile che i protagonisti potessero permettersi i grandi appartamenti a Manhattan in cui vivevano. Friends sembrava poi svolgersi per lo più fuori dal tempo, con riferimenti solo indiretti agli eventi storici o alla cultura dell’epoca: tuttavia moltissime persone continuano a guardarla perché, come succede spesso con le vecchie serie, viene vista come rassicurante e soddisfa quel senso di nostalgia del passato che spesso si lega alle esperienze dei tempi vissuti oppure evoca la possibilità di uno migliore. Non è insomma detto che le sitcom di una volta non piacciano più, anzi, in tempi recenti le piattaforme hanno speso un sacco di soldi per averle. Nel 2021 Netflix ha acquistato i diritti di Seinfeld per una cifra che si aggirava sui 500 milioni di dollari, mentre l’anno precedente HBO Max aveva annunciato la riunione del cast di Friends per una puntata speciale poi trasmessa sul suo nuovo servizio di streaming Max. Pochi mesi dopo il Wall Street Journal scrisse che HBO avrebbe pagato circa 425 milioni di dollari per portare la serie sulla piattaforma per cinque anni: nel 2015 Netflix ne aveva spesi 100 per tutte le stagioni di Friends, che nel 2018 e nel 2019 secondo un rapporto dell’autorità di regolamentazione dei media britannici (Ofcom) era stata la serie più guardata in streaming nel paese."
2,ilPost,2024-09-22,"Tre persone sono morte nel crollo di una palazzina a Saviano, in provincia di NapoliUn fratello e una sorella di 6 e 4 anni e la loro nonna: il padre e un altro fratello sono stati estratti vivi dalle macerie, mentre la madre è dispersa","Domenica intorno alle 8 di mattina un’esplosione ha fatto crollare una palazzina di due piani a Saviano, un comune di circa 15mila abitanti in provincia di Napoli. Nella palazzina vivevano persone della stessa famiglia: sono morti una bambina e un bambino di 4 e 6 anni che erano fratelli e la loro nonna paterna. È ancora dispersa la madre, che i soccorritori stanno cercando da ore, mentre nelle prime ore di soccorsi sono stati estratti vivi dalle macerie il padre e il figlio più piccolo, di 2 anni. Il padre è in gravi condizioni ed è stato portato all’ospedale Cardarelli di Napoli, mentre il bambino all’ospedale Santobono. Secondo le forze dell’ordine sul posto, che hanno parlato con le agenzie di stampa, l’esplosione dovrebbe essere avvenuta al secondo piano, dove abitava la donna anziana, e potrebbe essere stata causata da una fuga di gas.     "
3,ilPost,2024-09-22,"Gli attacchi tra Israele e Hezbollah al confine si stanno facendo più intensiSia per il numero di obiettivi colpiti, sia per l'estensione raggiunta: Israele ha vietato i raduni di persone in tutto il nord fino alla città di Haifa","Dopo il bombardamento israeliano di venerdì a Beirut, la capitale del Libano, sabato sono ricominciati con una certa intensità al confine tra i due paesi gli attacchi reciproci tra l’esercito israeliano e Hezbollah, potente gruppo paramilitare e partito politico libanese. Gli attacchi al confine vanno avanti ormai da mesi, fin dall’inizio della guerra tra Israele e Hamas nella Striscia di Gaza a ottobre del 2023, in cui Hezbollah è alleato di Hamas: se però fin qui le conseguenze sono state tutto sommato limitate, dopo il bombardamento a Beirut si teme che la situazione possa peggiorare rapidamente e aprire un conflitto più ampio. Gli attacchi di sabato, proseguiti anche nella notte fino a domenica, sono stati in effetti un po’ diversi dal solito per intensità e obiettivi: l’esercito israeliano ha detto di aver distrutto circa 180 postazioni militari di Hezbollah nel sud del Libano e «migliaia di lanciarazzi», ma anche di aver individuato nel nord di Israele più di 90 razzi lanciati dal Libano. Anche Hezbollah ha detto di aver colpito alcune postazioni militari israeliane durante la giornata di sabato, ma soprattutto nella notte ha lanciato decine di razzi verso la base aerea di Ramat David, vicino alla città costiera di Haifa: la base si trova nel nord di Israele, a circa 50 chilometri dal confine col Libano, e a quanto se ne sa è il punto più profondo mai raggiunto dagli attacchi di Hezbollah in Israele nell’ultimo anno. Israele nel frattempo ha diffuso il livello massimo di allerta per la popolazione in tutta la zona fino ad Haifa, limitando i raduni di persone: è un segno del fatto che si aspetta da Hezbollah attacchi più estesi rispetto a quelli degli ultimi mesi. Già sabato mattina aveva chiuso lo spazio aereo nel nord del paese. Dall’inizio del conflitto, più di 160mila tra israeliani e libanesi hanno lasciato i centri urbani di confine. Giovedì il ministro della Difesa israeliano, Yoav Gallant, aveva detto che Israele stava entrando in una nuova fase della guerra e che si sarebbe concentrato maggiormente sul nord, cioè sugli attacchi contro Hezbollah e sul confine libanese. «Il nostro obiettivo è consentire il ritorno degli abitanti delle città del nord nelle loro case. Hezbollah pagherà un prezzo sempre più alto», aveva detto. Nell’ultima settimana il livello dello scontro tra l’esercito israeliano e Hezbollah si è alzato notevolmente. Tra martedì e mercoledì Israele ha attaccato il gruppo con due operazioni eccezionali per estensione e modalità: il primo giorno aveva fatto esplodere simultaneamente migliaia di cercapersone in possesso di membri di Hezbollah, quello successivo centinaia di walkie-talkie. 37 persone sono state uccise e migliaia ferite. Come sempre in questi casi Israele non ha rivendicato gli attacchi, ma non ci sono particolari dubbi su chi li abbia compiuti e lo hanno confermato ai media anche molte fonti anonime dentro ai servizi di intelligence. Il leader di Hezbollah, Hassan Nasrallah, aveva definito quegli attacchi «una dichiarazione di guerra» da parte di Israele e aveva promesso una «ritorsione», senza specificarne le modalità. Il bombardamento israeliano a Beirut di venerdì è avvenuto poche ore dopo: sono state uccise almeno 37 persone (ma il numero potrebbe ancora aumentare), tra cui sia leader militari di Hezbollah che persone civili."
4,ilPost,2024-09-22,"AfD vuole vincere anche nel BrandeburgoIl partito di estrema destra tedesco potrebbe superare l'SPD, che lì governa dal 1990, e ottenere un altro grande risultato in uno Stato della Germania orientale","Domenica 22 settembre si vota per rinnovare i seggi del parlamento e per scegliere il nuovo governatore dello stato del Brandeburgo, che circonda Berlino e fa parte delle regioni che prima della riunificazione tedesca facevano parte della Germania Est. Storicamente il Brandeburgo è uno stato che sostiene i Socialdemocratici (SPD), il partito di centrosinistra che lo governa fin dalla riunificazione, nel 1990. A questa tornata però i sondaggi danno l’SPD testa a testa con il partito di estrema destra Alternative für Deutschland (AfD), che nelle ultime settimane è andato benissimo anche alle elezioni locali in Turingia e Sassonia, altri due stati della Germania nord-orientale. Se per l’SPD le elezioni nel Brandeburgo sono una prova a livello federale, per l’AfD sono un’occasione per incrementare i propri consensi, dopo anni di ascesa. Alle elezioni di domenica l’SPD si presenta come partito principale alla guida di una coalizione sostenuta dai Verdi e dall’Unione Cristiano-Democratica (CDU), di centrodestra, e il governatore uscente Dietmar Woidke punta a ottenere il suo quarto mandato. In base agli ultimi sondaggi, sia l’SPD sia l’AfD del leader locale Hans-Christoph Berndt sembrano in grado di poter superare il 25 per cento dei voti: nonostante una recente rimonta di Woidke e dell’SPD, l’AfD sembra ancora il partito favorito. Sono invece dati attorno al 15 per cento sia la CDU sia il partito populista e filorusso di Sahra Wagenknecht (BSW), che è stato fondato meno di un anno fa e ha posizioni di sinistra in economia, ma argomenti molto vicini a quelle dell’estrema destra su migranti e vaccini. Due settimane fa l’AfD aveva vinto per la prima volta delle elezioni statali, in Turingia, mentre in Sassonia è arrivato di poco secondo dietro alla CDU: adesso ha buone possibilità di essere il partito più votato anche nel Brandeburgo. Se dovesse vincere avrebbe molta influenza, però rimarrebbe con ogni probabilità isolato politicamente, visto che tutti gli altri partiti hanno escluso di formare un’alleanza per governare con il partito di Berndt. In caso di sconfitta invece Woidke ha fatto sapere che si farà da parte e non accetterà nemmeno di provare a formare un governo di coalizione. Arrivare davanti ad AfD d’altra parte sarebbe molto importante per il governo del cancelliere Socialdemocratico Olaf Scholz, tanto che Reuters ha detto che queste elezioni potrebbero «distruggerlo oppure farlo rinascere»: dipende sia dal fatto che Scholz è fortemente impopolare, sia dal fatto che il Brandeburgo è lo stato da cui proviene. Una sconfitta per l’SPD comporterebbe una crisi ancora più profonda per il suo governo, che secondo alcuni potrebbe anche portare a elezioni anticipate. In ogni caso è improbabile che dopo il voto di domenica si possa ripetere una coalizione tra SPD, CDU e Verdi, perché questi ultimi rischiano di non superare la soglia di sbarramento del 5 per cento, così come il partito di sinistra Die Linke. I Liberali (FDP), che sostengono il governo di Scholz assieme ai Verdi, in Brandeburgo non occupano un seggio dal 2014. Nonostante i recenti scandali e le sue posizioni scioviniste e xenofobe, assai più radicali di quelle della maggioranza delle persone che lo votano, negli ultimi anni AfD è diventato il partito più forte nella Germania orientale. Lo si deve sia a ragioni storiche e sociali, che risalgono alla vecchia divisione tra Germania Ovest ed Est (l’ex Repubblica Democratica Tedesca), sia all’impegno con cui AfD si è radicata in zone che si sono sentite trascurate dai partiti più istituzionali, che hanno sempre governato il paese, anche in coalizione. Gli stati dell’ex Germania orientale sono più arretrati economicamente di quelli occidentali, hanno un servizio sanitario peggiore e infrastrutture poco sviluppate. Tutto questo ha causato in parte della popolazione un risentimento verso i governi centrali, a cui hanno contribuito anche fattori demografici: dopo l’unificazione, infatti, la Germania orientale ha continuato a svuotarsi. A livello nazionale i politici di AfD hanno falsamente attribuito alle persone migranti ogni problema di insicurezza; a livello locale, negli stati orientali, li hanno accusati soprattutto di essere i responsabili delle difficoltà economiche di quel pezzo di paese."
5,ilPost,2024-09-22,"Il tribunale di Venezia è intasato dalle richieste di cittadinanzaHa oltre 18mila ricorsi pendenti, per quasi 100mila persone che vorrebbero diventare italiane in base allo “ius sanguinis”","In Veneto ci sono decine di comuni che hanno centinaia di richieste di cittadinanza in arretrato da parte di persone che vivono all’estero: provengono perlopiù dal Sudamerica e in particolare dal Brasile, dove molte di loro hanno diritto alla cittadinanza italiana sulla base del cosiddetto ius sanguinis, in latino “diritto di sangue”, per il quale una persona può essere riconosciuta come italiana se ha almeno un avo italiano, anche molto distante nel tempo. Chi è in questa condizione è detto anche “oriundo”. Quando i comuni rifiutano le richieste, spesso vengono presentati dei ricorsi: questi poi finiscono tutti al tribunale di Venezia, che è competente per tutte le richieste della regione. I ricorsi accumulati sono moltissimi e condizionano pesantemente il lavoro del tribunale: il presidente Salvatore Laganà ha detto al Corriere del Veneto che le pratiche pendenti al momento sono circa 18mila, il 43 per cento di quelle in corso in tutta Italia. Visto che ogni pratica può riguardare interi nuclei familiari, 18mila pratiche significa peraltro che le persone che hanno chiesto la cittadinanza sono molte di più. Secondo le stime riferite da Laganà il numero potrebbe essere vicino alle 100mila. Il motivo per cui in Veneto arrivano così tante richieste di cittadinanza dall’estero è che la regione fu una di quelle da cui emigrarono più persone nell’Ottocento, decine di migliaia delle quali proprio verso il Brasile: la conseguenza è che molti ancora oggi sono in grado di dimostrare di avere un lontano parente italiano. Per una persona brasiliana ottenere la cittadinanza italiana può essere molto vantaggioso: vuol dire per esempio potersi spostare nei paesi dell’area Schengen senza il bisogno di un passaporto, o poter ottenere visti come quello per gli Stati Uniti con molta più facilità. Le richieste sono incentivate dal fatto che la legge italiana sulla cittadinanza su questo specifico aspetto è molto permissiva, mentre è noto che sia molto severa – tra le più severe in Europa – sui requisiti per ottenere la cittadinanza in generale. In questo modo soprattutto in Veneto negli anni è stata concessa la cittadinanza a molte persone che non abitano in Italia, creando qualche paradosso: ci sono comuni veneti in cui risulta una concentrazione del tutto anomala di “residenti all’estero” per le loro dimensioni. Sono spesso persone che in quei posti non ci sono mai state, ma possono votare alle elezioni nazionali. Uno dei casi più citati, perché particolarmente emblematico, è quello di Val di Zoldo, che ha poco meno di 3mila residenti e altri 1.700 cittadini residenti all’estero da gestire nella sua anagrafe, metà dei quali proprio in Brasile. A Val di Zoldo – un posto che come altri simili in Italia ha problemi di spopolamento, e dove dall’inizio del 2024 sono nati 11 bambini – ci sono 550 richieste di cittadinanza dall’estero in sospeso. Lo ius sanguinis in vigore in Italia è attualmente normato da una legge del 1992: prevede che una persona è automaticamente italiana solo se lo è almeno uno dei genitori. In base a questo principio, la legge riconosce come cittadini italiani tutti coloro che possano dimostrare di aver avuto un antenato italiano anche piuttosto lontano, anche se non sono mai stati in Italia e non parlano italiano. Fino al 1948 non era così: la cittadinanza italiana si trasmetteva solo per via paterna. Quindi se una cittadina italiana aveva sposato uno straniero prima di quell’anno i suoi figli e discendenti non potevano essere riconosciuti come cittadini italiani. L’entrata in vigore della Costituzione, proprio nel 1948, garantì una maggiore parità di diritti, e da quel momento lo ius sanguinis iniziò a valere anche per i figli di donne sposate con stranieri. Diverse sentenze hanno in seguito dimostrato che il diritto allo ius sanguinis è valido anche per i discendenti di donne italiane nati prima del 1948. Molte delle richieste accumulate in Veneto riguardano proprio cittadini brasiliani che chiedono la cittadinanza italiana dimostrando di aver avuto una lontana parente donna esclusa dallo ius sanguinis. In questi casi la richiesta non può essere gestita dai consolati all’estero, come avviene per le normali domande di cittadinanza, ma deve essere valutata da un tribunale italiano. Gli avvocati devono presentare documenti, certificati di matrimonio e di nascita per dimostrare che la linea familiare non è stata interrotta. Le richieste dall’estero arrivano in Italia anche quando non riguardano parenti donne se i consolati non riescono a rispettare la scadenza di 730 giorni fissata per rispondere alla richiesta di cittadinanza. Soprattutto in Argentina e Brasile i tempi di attesa sono lunghissimi, fino a diversi anni, e per questo motivo molte persone ricorrono alla giustizia italiana. Proprio nelle ultime settimane nella politica italiana si è discusso molto della possibilità di cambiare i requisiti per ottenere la cittadinanza: succede ciclicamente e sempre senza successo, soprattutto dopo eventi come le Olimpiadi, a cui partecipano molte atlete e atleti italiani nati da genitori stranieri e che hanno potuto ottenere la cittadinanza solo dopo averne fatto richiesta una volta compiuti i 18 anni. In quei casi solitamente si discute più che altro della possibilità di introdurre leggi basate su diritti diversi dallo ius sanguinis: per esempio lo ius soli, per cui la cittadinanza si riceve in base al posto in cui si nasce, o il cosiddetto ius scholae, quello più citato e proposto da alcuni politici negli ultimi tempi, per cui la cittadinanza verrebbe data in base a un certo numero di anni scolastici frequentati in Italia. Ora invece in Veneto si parla più che altro della possibilità di mettere più restrizioni allo ius sanguinis già in vigore: il presidente del Veneto Luca Zaia per esempio ha suggerito di adottare criteri più severi sulla conoscenza della lingua, cosa che secondo lui permetterebbe di «aiutare chi si sente davvero italiano, non chi è interessato solo ai documenti»."
6,ilPost,2024-09-22,La fatica di ripartire due volteLa storia della scuola di musica Artistation di Faenza racconta bene i problemi di chi in Emilia-Romagna ha visto la propria casa o azienda allagarsi per la terza volta in 18 mesi,"Silvia Wakte sta spazzando l’acqua fangosa che ricopre completamente i pavimenti della scuola di musica Artistation di Borgo Durbecco, il quartiere a est di Faenza che nella notte tra il 18 e il 19 settembre è stato allagato dall’alluvione che ha colpito la Bassa Romagna. «Siamo talmente scioccati che al momento non sappiamo cosa fare. Bisogna capire se c’è una parte salvabile», dice. L’Artistation era già stata colpita dalle alluvioni del maggio del 2023: le aule si erano riempite con due metri d’acqua, travolgendo tutti gli strumenti e le apparecchiature tecniche. Dopo quasi un anno e mezzo di ristrutturazione, aveva riaperto lo scorso 9 settembre. Meno di 10 giorni dopo è di nuovo irriconoscibile: i pavimenti sono allagati, le pareti sporche e alcune porte, scardinate dalla pressione dell’acqua, penzolano nel fango. «Era tutto nuovo: pareti, soffitti, controsoffitti, sistema di riscaldamento», racconta Wakte, che insegna chitarra. Dietro di lei sul bancone del bar ci sono tazzine, posate e una macchina per il caffè completamente ricoperti di fango. Questa volta gli strumenti sono stati portati via non appena è stata annunciata l’allerta rossa, e nelle stanze ci sono solo tavoli, sedie e pannelli per l’insonorizzazione. Proseguendo verso l’interno dell’edificio non si vede nulla, dato che l’elettricità manca in tutto il quartiere da quasi due giorni. La sede dell’Artistation ha 9 stanze, un auditorium dove si tengono i concerti e gli eventi e una sala che fa da bar e segreteria. La scuola organizza corsi di musica e teatro per persone di tutte le età, e ha in media 500 allievi all’anno. Il proprietario Mattia Lucatini non ha nemmeno fatto in tempo a fare l’inaugurazione ufficiale, che avrebbe dovuto tenersi nel weekend del 28-29 settembre. «Non è possibile che dopo un anno e mezzo sia successa esattamente la stessa cosa», dice mentre guarda le aule piene d’acqua. Nel 2023 Lucatini aveva avviato una raccolta fondi per pagare le spese di ristrutturazione, a cui avevano partecipato gli allievi e le loro famiglie. Adesso però non se la sente di fare tutto da capo, anche se alcuni iscritti hanno già detto che vorrebbero contribuire alle riparazioni. Lucatini era stato in affitto nell’immobile di via Silvio Pellico (dove ha sede l’Artistation) per 10 anni, dal 2013 al 2023. Comprò le mura ad aprile dello scorso anno, un mese prima della prima alluvione. Da allora ha speso tra i 500mila e i 600mila euro per ricostruire tutto e acquistare nuovi strumenti. «La prima volta avevo pensato subito di riaprire, ma ora è dura», dice. Per cambiare sede però bisognerebbe trovare una nuova struttura adatta alle necessità specifiche di una scuola di musica, e quella di via Silvio Pellico offre molti vantaggi: è vicina alle scuole medie ed elementari e al centro di Faenza, è spaziosa e fuori c’è un ampio parcheggio. «Dopo le prime due alluvioni si è creato un forte senso di appartenenza e di collaborazione» tra iscritti, insegnanti e tutte le persone che frequentano la scuola. «Se non ci fosse questa cosa non ci penserei neanche a ripartire». Come Lucatini, questa settimana molti degli abitanti di Borgo Durbecco hanno visto la loro casa o azienda allagarsi per la terza volta in 18 mesi. Alcuni avevano appena finito di ristrutturare, imbiancare e sistemare i nuovi mobili, ora di nuovo rovinati dall’acqua."
7,ilPost,2024-09-22,"È cominciato l’autunnoDomenica alle 14:43 c'è stato l'equinozio, l'istante che segna la fine dell'estate e uno dei due giorni dell'anno in cui il dì dura quanto la notte","Alle 14:43 di domenica 22 settembre è finita l’estate ed è iniziato l’autunno: in quel momento preciso c’è stato l’equinozio d’autunno, ovvero l’istante in cui il Sole si trova allo zenit dell’equatore della Terra, cioè esattamente sopra la testa di un ipotetico osservatore che si trovi in un punto specifico sulla linea dell’equatore. Spesso si parla dell’equinozio come di un giorno intero ma tecnicamente è scorretto, perché indica solo l’istante preciso in cui si verifica un fenomeno astronomico. E l’ora in cui avviene quell’istante cambia ogni anno. Visto che di anno in anno l’equinozio d’autunno può essere in giorni diversi, le stagioni non cambiano sempre lo stesso giorno. Il giorno dell’equinozio d’autunno ha comunque una caratteristica particolare: è uno dei due soli giorni all’anno in cui il dì ha la stessa durata della notte, anche se poi non è esattamente così a causa di alcune interazioni della luce con l’atmosfera terrestre. L’altro è l’equinozio di primavera. Come funzionano gli equinozi
L’inizio delle stagioni è scandito da eventi astronomici precisi: l’estate e l’inverno cominciano con i solstizi, in cui le ore di luce del giorno sono al loro massimo (estate) o al loro minimo (inverno); la primavera e l’autunno invece cominciano il giorno degli equinozi, i momenti in cui la lunghezza del giorno è uguale a quella della notte. Tuttavia, oggi in Italia il giorno sarà ancora un po’ più lungo della notte per qualche minuto e la vera parità tra dì e notte sarà tra qualche giorno. Questo si deve a un fenomeno chiamato “rifrazione atmosferica”, per cui la luce del Sole è curvata dall’atmosfera: è quella cosa per cui vediamo il Sole qualche minuto prima che sorga effettivamente. Gli equinozi e i solstizi (e le durate del dì e della notte) sono determinati dalla posizione della Terra nel suo moto di rivoluzione intorno al Sole, cioè il movimento che il nostro pianeta compie girando intorno alla sua stella di riferimento. L’equinozio è il momento in cui il Sole si trova all’intersezione del piano dell’equatore celeste (la proiezione dell’equatore sulla sfera celeste) e quello dell’eclittica (il percorso apparente del Sole nel cielo). Al solstizio invece il Sole a mezzogiorno è alla massima o minima altezza rispetto all’orizzonte. Le variazioni del momento in cui avvengono equinozi e solstizi sono causate dalla diversa durata dell’anno solare e di quello del calendario (è il motivo per cui esistono gli anni bisestili, che permettono di rimettere “in pari” i conti). In Italia la primavera cade tra il 20 e il 21 marzo, l’estate tra il 20 e il 21 giugno, l’autunno tra il 22 e il 23 settembre, l’inverno tra il 21 e il 22 dicembre. Oltre alle stagioni astronomiche, poi, ci sono anche quelle meteorologiche: iniziano in anticipo di una ventina di giorni rispetto a solstizi ed equinozi, e durano sempre tre mesi. Indicano con maggiore precisione i periodi in cui si verificano le variazioni climatiche annuali, specialmente alle medie latitudini con climi temperati. Il momento dell’equinozio non c’entra con quello del cambio dell’ora, che quest’anno andrà spostata indietro nella notte tra sabato 26 e domenica 27 ottobre."
8,ilPost,2024-09-22,"Enea Bastianini ha vinto il Gran Premio di MotoGP dell’Emilia-RomagnaDavanti allo spagnolo Jorge Martín, primo nel mondiale; Francesco Bagnaia, che partiva dalla pole position, si è ritirato","Il pilota italiano Enea Bastianini, della squadra Ducati, ha vinto il Gran Premio dell’Emilia-Romagna di MotoGP che si è corso domenica sul circuito di Misano Adriatico, in provincia di Rimini. Secondo è arrivato lo spagnolo Jorge Martín, pilota della squadra Prima Pramac Racing, che era rimasto in prima posizione per quasi tutta la gara ma è stato superato da Bastianini al penultimo giro. In terza posizione è arrivato lo spagnolo Marc Márquez, della squadra Gresini (Ducati). L’altro pilota della Ducati, l’italiano Francesco Bagnaia, si è ritirato a causa di una caduta in pista al ventunesimo dei 27 giri di gara. Partiva dalla prima posizione, ma in quel momento era in terza: nei primi giri era stato superato sia da Martín sia da Bastianini, che partivano dietro di lui. Il Gran Premio dell’Emilia-Romagna era la quattordicesima delle venti gare del campionato mondiale 2024. Nella classifica dei piloti Martín ha rafforzato la prima posizione portando da 4 a 24 i punti di vantaggio su Bagnaia, secondo. "
9,ilPost,2024-09-22,"L’irripetibile fama di Gustavo RolMorto 30 anni fa, fu uno dei più citati e confutati protagonisti di un periodo di grande infatuazione dell’Italia per il paranormale","Per lungo tempo, tra gli anni Settanta e Ottanta, Gustavo Rol fu in Italia uno dei più conosciuti, intervistati e confutati autori di presunti fenomeni prodigiosi. Ebbe una popolarità e un seguito estesissimi, effetto di una centralità mediatica in parte difficile da comprendere, oggi che sono passati trent’anni dalla sua morte, avvenuta a Torino il 22 settembre 1994: trent’anni in cui la credulità delle persone si è spostata dal paranormale verso altri fenomeni, e il fascino per i misteri e lo spiritismo si è molto diluito. La centralità mediatica, a sua volta favorita dalle sue frequentazioni di persone famose del mondo della cultura e dello spettacolo, tra cui il regista Federico Fellini, fu tra le ragioni che portarono Rol a essere preso molto sul serio. Lo presero sul serio sia le tante persone allora disposte a credere alle sparizioni e agli altri fenomeni apparentemente inspiegabili che lui proponeva in privato a casa sua, sia i giornalisti scientifici che ebbero l’opportunità di osservare e mettere in dubbio i suoi esperimenti psichici, derubricandoli infine a prove di illusionismo e giochi di prestigio. Nel corso degli anni la storia di Rol è stata raccontata da cronisti ingolositi dalla sua popolarità, da conoscenti affascinati dalla sua personalità vagamente mistica e da cultori del paranormale. A un certo punto se ne occuparono anche autorevoli divulgatori scientifici, tra cui Piero Angela, che contribuirono a smontare la reputazione da sensitivo che Rol si era fatto, pur senza mai definirsi tale. Angela incontrò Rol, tra gli altri, durante la preparazione di un’inchiesta trasmessa dalla Rai nel 1978 e intitolata Indagine critica sulla parapsicologia. Proprio in seguito a quel programma ebbe l’idea che anni dopo lo avrebbe portato a fondare il CICAP, l’organizzazione che promuove il pensiero critico verso le pseudoscienze. Era infatti un periodo in cui «ovunque, tra la gente, sui giornali o in tv, si dava per scontato che certi accadimenti o certe facoltà paranormali fossero reali», disse nel 2009 lo scrittore e divulgatore scientifico Massimo Polidoro, segretario nazionale del CICAP, descrivendo temi molto popolari negli anni Settanta e Ottanta. L’esempio forse più citato delle attenzioni dedicate all’epoca dalla stampa generalista e di costume ai fenomeni paranormali è un titolo utilizzato dalla rivista Gente il 5 marzo 1977, per un articolo dedicato proprio a Rol: «Mentre è a Torino lo fotografano in America». Di lui, che era nato a Torino nel 1903, era cresciuto in una famiglia colta e benestante, e si era laureato in giurisprudenza, diversi altri quotidiani e giornali si occupavano già da anni, incuriositi dagli esperti di parapsicologia che lo citavano in riviste specializzate. In un articolo del 23 settembre 1972 la Stampa aveva scritto che era in grado di «dissolvere e ricomporre la materia», «predire il futuro, leggere un libro chiuso, scrivere a distanza». Come ricordato dagli stessi giornalisti e testimoni delle sue presunte abilità divinatorie, Rol selezionava con una certa attenzione le persone ammesse ad assistere ai suoi «strabilianti esperimenti»: perlopiù amici e conoscenti che invitava a casa. Si rifiutò invece di riprodurre gli esperimenti in condizioni di controllo, dicendo che in quanto eccezionali quei fenomeni erano irripetibili. Non si considerava un sensitivo, e anzi respingeva questo tipo di definizioni. «Se c’è una cosa che fa irritare Rol è parlare di magia o di maghi o di medium», scrisse la Stampa in un articolo del 13 marzo 1978 che descriveva Rol come un «cattolico convinto», sicuro che «l’anima, nel momento della morte, torni alle sue origini». I giornali e la televisione citavano spesso le amicizie di Rol, in parte per avvalorare indirettamente la sua credibilità. Fellini, che era il suo più famoso estimatore, lo aveva descritto nel libro del 1974 Fare un film come «un signore dai modi cortesi, eleganza sobria», che «potrebbe essere un preside di ginnasio di provincia». E aveva aggiunto che «i “giochi” di Rol sono uno spettacolo tonificante, confortante per chiunque lo accosti con una vera disponibilità», «cioè con l’innocenza di un bambino o con il sostegno di una scienza non rigida». Tra i frequentatori di Rol ci furono anche lo scrittore torinese Pitigrilli, il regista Franco Zeffirelli e il dirigente Cesare Romiti. Molti lo descrivevano come una persona «illuminata» e facevano spesso riferimento al suo disinteresse per eventuali profitti che la sua notorietà avrebbe potuto procurargli, e al fatto che sfruttasse anzi la sua condizione di agiatezza per fare beneficenza. Per le sue dimostrazioni, stando a quanto poi raccontato dalle persone presenti, Rol era molto attento non soltanto alla selezione, ma anche alla disposizione degli ospiti nel suo salotto. Molte esibizioni prevedevano l’uso delle carte da gioco, ma a volte riguardavano fenomeni come la lettura di brevi passaggi di libri chiusi o la materializzazione di disegni ad acquarello. Rol si rifiutò di sottoporre le sue dimostrazioni sia alla valutazione degli scienziati, sia a quella di alcuni illusionisti esperti, che avrebbero potuto riconoscere eventuali trucchi di magia. Silvan, uno dei più famosi illusionisti italiani, chiese pubblicamente in diverse occasioni di poter assistere agli esperimenti di Rol, ma le sue proposte furono respinte. In un servizio trasmesso in televisione utilizzò poi una tecnica dell’illusionismo per mostrare di saper leggere parti di un libro chiuso: un’abilità più volte attribuita a Rol. Come ricordato da Polidoro, Rol non rispose mai nemmeno alle richieste del CICAP di incontrare alcuni esperti. Nel libro Rol. Realtà o Leggenda?, lo scrittore e illusionista Mariano Tomatis raccolse e analizzò le testimonianze delle persone presenti alle dimostrazioni di Rol. Nonostante la loro scarsa attendibilità, secondo Tomatis, i resoconti permettono comunque a illusionisti esperti di riconoscere facilmente una serie di trucchi e tecniche del mestiere probabilmente utilizzate da Rol. Uno dei resoconti più attendibili è quello del fisico teorico Tullio Regge, capitato occasionalmente a casa di Rol con altre persone. Dopo aver assistito ad alcuni esperimenti con le carte, secondo quanto riportato da Tomatis, Regge fece notare a Rol che aveva utilizzato alcune tipiche forme di inganno note agli illusionisti, tra cui la misdirection (o depistaggio). Rol rimase turbato e cambiò argomento. Nel libro Viaggio nel mondo del paranormale Angela scrisse di aver incontrato Rol per due volte a casa sua, nel 1977, mentre preparava l’inchiesta sulla parapsicologia poi trasmessa in televisione. Scrisse che alcuni esperimenti di Rol non lo impressionarono affatto, perché per eseguirli era sufficiente avere banalmente una buona memoria. Altri li descrisse dopo l’incontro con Rol a illusionisti professionisti, tra i quali il divulgatore canadese James Randi, che dopo aver ascoltato Angela raccontarglieli esclamò: «Ma è il repertorio classico!». Rol se la prese molto, sostenendo in un’intervista alla Stampa che Angela aveva «agito col deliberato proposito di distruggere in me la dimostrazione di tutto ciò che lo spirito umano può compiere quando si ispira a Dio». Nel libro, spiegando cosa lo avesse convinto a incontrare Rol, Angela aveva scritto: «Rol fa parte di un’antica e garbata tradizione torinese, che dispiace perdere. Avevo persino pensato di stendere un velo di cortese silenzio sulla vicenda. Ma sarebbe stato onesto? Non credo. Il “caso Rol” viene esaltato come una prova vivente del paranormale, e allora bisogna pur porre certi interrogativi»."
10,ilPost,2024-09-22,X ha cominciato a dare retta alla Corte Suprema del BrasileDopo che per mesi il suo proprietario Elon Musk si era rifiutato di soddisfarne le richieste: per ora comunque nel paese resterà bloccato,"La disputa tra Elon Musk e la Corte Suprema brasiliana che ha portato al blocco del social network X nel paese va avanti ormai da mesi: negli ultimi giorni tuttavia il social network di Musk, l’ex Twitter, ha cominciato a soddisfare le richieste dei giudici brasiliani. Venerdì sera gli avvocati di X hanno detto che l’azienda ha rimosso gli account contestati dalla Corte, di aver pagato le sanzioni a suo carico e di aver nominato una rappresentante legale nel paese, nel rispetto della legge nazionale per le società tecnologiche straniere che operano in Brasile. Sabato la Corte Suprema brasiliana ne ha dato conferma, ma secondo il giudice Alexandre de Moraes le informazioni trasmesse non sono sufficienti per ripristinare il funzionamento del social nel paese. La Corte Suprema brasiliana aveva ordinato il blocco di X con effetto immediato a fine agosto, dopo che Musk si era rifiutato di sospendere un centinaio di account che avevano diffuso messaggi d’odio e notizie false, individuati nel corso di un’indagine sull’ex presidente brasiliano populista Jair Bolsonaro. Musk si era rifiutato di accettare la richiesta della Corte, citando presunte ragioni legate alla libertà di espressione. Pochi giorni dopo una commissione di cinque giudici della Corte aveva confermato la decisione, stabilendo inoltre per X una multa di circa 18mila euro al giorno per ogni profilo che fosse rimasto aperto. Con circa 24 milioni di profili attivi, quello brasiliano era uno dei più grandi mercati di X al di fuori degli Stati Uniti, e dopo il blocco moltissimi utenti si erano spostati su altri social rivali, in particolare Bluesky e Threads, che è controllato da Meta. Finora però l’azienda di Musk non aveva mai rispettato le indicazioni dei giudici per regolarizzare l’attività nel paese. Sabato Moraes ha dato a X altri cinque giorni per fornire i documenti necessari per revocare il blocco, che altrimenti resterà in vigore. Moraes ha anche imposto a X di pagare una sanzione dell’equivalente di 825mila euro per la violazione del blocco: da mercoledì mattina infatti diversi utenti di X sono riusciti ad accedere al social network anche dal Brasile, probabilmente grazie a un espediente tecnologico che ha permesso loro di aggirarlo. Tra le altre cose la Corte Suprema aveva disposto il divieto di accedere a X tramite «sotterfugi tecnologici», come l’uso di una VPN (Virtual Private Network), un sistema che consentirebbe al dispositivo usato di fingersi in un altro paese. Per Moraes si è trattato di un’azione «dolosa, illecita e reiterata» per aggirare la sospensione."
11,ilPost,2024-09-22,"La Francia ha un nuovo governoDopo oltre due mesi di stallo, il primo ministro Michel Barnier ha annunciato l'elenco dei suoi ministri, perlopiù dei Repubblicani e della coalizione del presidente Macron","Sabato sera, dopo oltre due mesi di stallo e discussioni tra le principali forze politiche francesi, il nuovo primo ministro Michel Barnier ha presentato il suo governo, annunciando l’elenco dei 39 membri che ne faranno parte. Sette dei 17 ministri scelti fanno parte di Ensemble pour la République, la coalizione centrista del presidente Emmanuel Macron, e tre dei Repubblicani, il partito del primo ministro, di orientamento conservatore. Il primo Consiglio dei ministri è previsto per lunedì pomeriggio al palazzo dell’Eliseo, la residenza del presidente della Repubblica francese. Tra le nomine più notevoli ci sono quella a ministro dell’Interno di Bruno Retailleau, capogruppo dei Repubblicani al Senato e noto per le sue posizioni rigide sull’immigrazione; quella di Jean-Noël Barrot (che fa parte della coalizione centrista di Macron) come ministro degli Esteri; e del 33enne Antoine Armand, molto vicino a Macron, come ministro dell’Economia, delle Finanze e dell’Industria. Agnès Pannier-Runacher è la nuova ministra della Transizione ecologica, dell’energia, del clima e della prevenzione dei rischi, mentre Anne Genetet sarà a capo del ministero dell’Istruzione: entrambe fanno parte di Renaissance, il partito di Macron. Tra i funzionari del governo di Gabriel Attal confermati da Barnier ci sono Sébastien Lecornu e Rachida Dati, rispettivamente alla Difesa e alla Cultura. Il 72enne Didier Migaud è il nuovo ministro della Giustizia, ed è il membro più importante del governo ad avere un qualche rapporto con la sinistra, dato che per tanti anni ha fatto parte del Partito Socialista; lo ha lasciato nel 2010 per diventare presidente della Corte dei Conti, incarico che ha ricoperto fino al 2020. I leader dei tre principali partiti della coalizione di sinistra del Nuovo Fronte Popolare, che aveva vinto le elezioni legislative di luglio, hanno già contestato il nuovo governo, nettamente spostato verso il centrodestra, e hanno detto che proveranno a sfiduciarlo il prima possibile: Jean-Luc Mélenchon, leader del principale partito della coalizione, La France Insoumise, l’ha definito un governo che non ha «né legittimità, né futuro» e che bisogna «liberarsene il più presto possibile». Olivier Faure, del Partito Socialista, lo ha descritto come «un governo reazionario» e per la segretaria degli Ecologisti Marine Tondelier è «contro natura». Al momento la sinistra da sola non ha i voti per sfiduciarlo, e fino a pochi giorni fa sembrava che sarebbe stato impossibile farlo dato che la terza forza politica in parlamento, il partito di estrema destra Rassemblement National, aveva accolto positivamente la nomina di Barnier (in più occasioni lui aveva detto di «rispettare» le idee del Rassemblement National). La lista definitiva dei ministri non è però stata apprezzata dal partito: il leader di Rassemblement National, Jordan Bardella, ha detto che il nuovo governo Barnier «segna il ritorno del macronismo» e «non ha futuro». "
12,ilPost,2024-09-22,"Sfruttare l’Equatore per attirare turistiIn molte località equatoriali sono sorte statue, musei e attrazioni turistiche, in alcuni casi basate su false dimostrazioni scientifiche","A 26 chilometri circa dal centro di Quito, la capitale dell’Ecuador, c’è un posto che si chiama Ciudad Mitad del Mundo, la Città alla metà del mondo. Si chiama così per via della Missione geodetica francese, la prima spedizione internazionale con l’obiettivo di determinare la forma e la dimensione della Terra attraverso una serie di misurazioni scientifiche. La spedizione era guidata da astronomi, geografi e topografi provenienti da Francia, Spagna ed Ecuador, e si svolse tra il 1735 e il 1745. Tra le varie cose definì anche quella che, a loro avviso, era la posizione precisa dell’Equatore, ovvero il parallelo che divide la terra in due emisferi – quello boreale e quello australe – e che coincide con la latitudine 0°0′0″. Secondo i loro calcoli, l’Equatore passava proprio per i terreni a nord di Quito dove oggi si trova la Ciudad Mitad del Mundo: per celebrare la missione e le sue scoperte il governo dell’Ecuador costruì un primo piccolo monumento nel 1936, e poi il grande Monumento all’Equatore, alto 30 metri e molto visitato anche oggi. Attorno al Monumento, dal 1972 in poi, si è sviluppata una discreta industria turistica, basata in larga parte sulla possibilità di scattare foto buffe “al centro del mondo”, individuato con una grossa linea gialla. La curiosità dei turisti non è calata neanche dopo che, qualche anno fa, usando le letture del World Geodetic System WGS84, utilizzato nei moderni sistemi GPS e nei prodotti GIS, si è scoperto che l’Equatore non passa davvero per la Ciudad Mitad del Mundo, ma addirittura 240 metri a nord della linea gialla in questione. Quello che gira attorno all’Equatore è un tipo di turismo che non si trova soltanto in Ecuador, ma anche in vari altri paesi attraversati dall’Equatore: in decine di località tra Indonesia, Colombia, Brasile, São Tomé e Príncipe, Gabon, Congo, Repubblica democratica del Congo, Uganda, Kenya e Somalia si possono trovare statue, placche, monumenti e musei dedicati a questo riferimento convenzionale. Chi visita questi paesi non lo fa, ovviamente, per vedere l’Equatore, ma questi luoghi suscitano comunque un certo interesse in chi deve organizzare tour nella zona. Anche perché alcuni abitanti del luogo approfittano dell’interesse dei turisti e della loro scarsa comprensione dei fenomeni scientifici per mostrare, naturalmente in cambio di soldi, vari fenomeni “inusuali” che a detta loro sono possibili soltanto all’Equatore. È il caso del Museo solare di Intiñan, che si trova 200 metri a nord del Monumento all’Equatore di Ciudad Mitad del Mundo. Appartenente a privati, il Museo espone alcuni manufatti prodotti dalle popolazioni indigene dell’Ecuador, ma soprattutto mette a disposizione una serie di guide pronte a mostrare ai visitatori tutti gli strani effetti provocati, secondo loro, dalla forza di Coriolis. È infatti piuttosto diffusa la convinzione erronea secondo cui questa forza determinerebbe il senso di rotazione dei vortici che si creano nello scarico di un lavandino: secondo questa teoria nell’emisfero boreale (il nostro) la rotazione sarebbe in senso antiorario, in quello australe sarebbe orario. Usando dei trucchetti non dissimili da quelli impiegati negli spettacoli di magia, le guide cercano di dare credito a questa convinzione mostrando come l’acqua scenda senza creare vortici se ci si trova all’Equatore. In realtà, la forza di Coriolis non è osservabile su una scala così piccola e influenza semmai sistemi più grandi come quelli meteorologici o delle correnti oceaniche. Lo stesso succede in alcune cittadine del Kenya da cui passa l’Equatore. A molti turisti, però, non è chiaro che si tratti di trucchetti: come ha scritto l’ingegnere Rob Palmer in un lungo articolo in cui critica i metodi del Museo solare di Intiñan, «tutta questa “scienza” fasulla e questi imbrogli venivano presentati da un museo che affermava di fare “turismo scientifico”. Ho tenuto la bocca chiusa mentre stavo lì, ma durante la crociera che ho fatto nei giorni successivi alle Galapagos le loro “dimostrazioni” sono tornate occasionalmente al centro delle nostre conversazioni, e alcuni passeggeri semplicemente non volevano credere che le guide turistiche potessero sbagliarsi, e ancora meno volevano credere che fossimo stati presi in giro di proposito». Non tutti i musei dedicati all’Equatore, però, sono trappole per turisti. A Pontianak, in Indonesia, ce n’è uno costruito nel 1930 da un geografo olandese: al suo interno si possono trovare carte geografiche e informazioni sull’importanza storica dell’Equatore per la navigazione. In Ecuador poi c’è un’attrazione 50 chilometri a nord di Quito, la meridiana di Quitsato: al centro di uno spiazzo c’è un palo arancione di 10 metri che funge da enorme meridiana. Trovandosi all’Equatore, quando il sole è alto l’ombra è quasi inesistente, e scompare del tutto se la si visita agli equinozi. Ma, soprattutto, vicino c’è la “Sala Ecuascope”, che sfida i visitatori a guardare il mondo da un punto di vista meno convenzionale. Quasi tutti siamo infatti abituati a pensare alla Terra come è disegnata nella rappresentazione cartografica inventata dallo scienziato e artista fiammingo Gerhard Kremer (1512-1594), noto in Italia come Gerardo Mercatore. Poiché la Terra è sferica (più o meno: in realtà è un po’ schiacciata sui poli) e le carte geografiche piane, però, ogni rappresentazione crea delle deformazioni: sulle mappe di Mercatore i paesi più vicini all’Equatore sembrano per esempio più piccoli di quanto non lo siano rispetto a quelli più lontani, e negli anni sono stati sviluppati vari progetti che permettono di confrontare visivamente le dimensioni reali dei paesi. La “Sala Ecuascope” fa una cosa diversa: mette l’Equatore in verticale invece che in orizzontale, facendo così in modo che i continenti che siamo abituati a pensare come “del nord del Mondo” siano a est, e quelli “del sud del Mondo” a ovest."
